
	Този рак на душата, тази несмъртоносна
	смърт, която приживе духа ми изпи
	и очите ми с вряло желязо жигоса,
	и крилете ми в шепичка пепел стопи…
	Те ме тласкат все още жив-умрял в битието
	да вървя, точно както слепецът върви.
	От живота си минал да сбирам парчета…
	Но живот цял от трошлек не става, уви…
	Той дрънчи в мене днес и зловещо, и тихо.
	В това страшно дрънчене чувам някакъв стон:
	„Не унивай, поете! Тези, дето строшиха
	твоя дух днес, ще търсят утре в него подслон.“

