
	Как ли ще мина и утрешний ден?
	Все като днес ли? Дали заловен
	с тъмна мечта, от нощес ще се боря
	да я во форма желана затворя —
	и уморен ще ме сварят зори?…
	Памет смъглевена, поглед гори,
	дълг ме зове, а по дълг аз не ходя,
	а се безцелно разтакам и бродя…
	Мътно ми нещо сподавя гърди;
	поглед разсеян лениво следи
	хора, по работа там що се скитат;
	тъмно до слухът ми думи долитат,
	сепват ме — нейде унасят ме пак…
	Някой си, негли познайник, ми знак
	прави и шапка лениво поклаща;
	други со поздрав усмивка ми праща;
	прешумоли и се мерне край мен
	свилена рокля и с „добър ти ден“
	поглед и драг и желан ми проблесне —
	памет по тоя се поглед отплесне
	и си представя това що желай,
	и се унася в чаровния край,
	де е витала с мечтите нощешни —
	в моя живот, и така безутешний,
	носящи малко утеха за мен…
	Тъй ли ще мина и утрешний ден?
	А вечерта ще се дома затворя —
	пак со мечти цяла нощ да се боря?

