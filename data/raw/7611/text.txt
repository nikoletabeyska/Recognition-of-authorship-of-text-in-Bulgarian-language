
	В Бургас —
	на края на града,
	в Бургас —
	ний, бежанците, някога живеехме.
	Във събота ни идваха роднините.
	Жените се отделяха във стаята —
	на стълбите оставаха бащите ни
	и слушаха със някакво смирение
	безкрайните напеви на най-старите…
	А старите говореха особено
	и думите им вечно ни разсмиваха,
	защото не приличаха на думите,
	които ний четяхме във букварите…
	О, старите говореха особено.
	Живееха, по-точно, не живееха —
	безшумно съществуваха с дърветата,
	с конете и ралата, и каруците.
	Навярно са забравили от бързане,
	уплаха и безумие душите си
	в далечните невероятни краища
	с далечни и ухаещи названия —
	с ухаещи далечни планини,
	с ухаещи далечни долини
	и сребърни реки
	със златни
	риби.

	Ний, младите, не слушахме — тежаха ни,
	омръзваха ни думите на старите…
	Априлската възбуда ни влудяваше.
	Примамваше ни веселата ябълка.
	На клоните й мятахме въжетата
	и люлките ни мятаха до слънцето,
	което ний докосвахме с главите си…
	А старите ни гледаха със някакво
	ухаещо, далечно отчаяние
	и казваха, че само ние, малките,
	умееме да скачаме до слънцето,
	защото ние, малките, не Знаем.
	Не Помним… Не можем да си Спомним.
	В Бургас —
	на края на Бургас…
	В Бургас
	ний — бежанците — някога живеехме…
	Събирахме се ний хиляда Тракии,
	хиляда Македонии — и няколко
	жестоко-маларични Беломория
	ни хранеха със рибата на Черното
	и своето,
	и чуждото
	море.

