
	И тоя ден за мен е ден последен.
	О, вторник, аз съм в стръмния ти скок.
	И в твоя гребен, в твоя жест победен —
	аз виждам как изграждаш своя кок.
	Не гледаш ти към мен, но ти ме виждаш.
	Ти се усмихваш — не, не искам аз,
	но ти във своя поглед ме зазиждаш
	до корена — от плач — на своя глас.
	Не искам, а се вслушвам в твоя нисък
	и глас, и тембър… Не разбирам как,
	но в техния регистър съм — от писък
	до шепот — удивителния знак.
	Свободен (да съм кротък и полезен).
	Но седем е, час нежен (аз съм прав).
	Час утринен — на десния му глезен
	съзирам твоя остър автограф…
	И тръгвам. Пак съм в първия „Икарус“.
	Към друг, по-мощен глас и в тоя глас
	аз изведнъж се осезавам с ярост —
	забравям те с възторг, — но жив съм аз,
	и спомням изведнъж… Не обяснявам.
	Но как бих обяснил, че съм готов?
	Че съм ви равен?… Аз се появявам.
	По-кратък от възможност за любов
	се появявам аз… Сред вас — обречен
	на своя глас, до ужас уязвим,
	на тоя час (аз вярвам), той е вечен.
	Един — дъждовен — и несъкрушим.
	Но вярвям в туй, което обещавам,
	и със възторг забравям аз след миг.
	Аз падам — наранявам и прошавам, —
	опитомявам своя дълъг вик.
	И своя — срещу вас изправен — поглед…
	(О, тоя час със блясък на Мискет.)
	Но изведнъж — над мен с отвесен полет
	съзирам твоя снежен силует.

	И тоя ден за мен бе ден последен.
	Бях верен аз на стръмния му скок.
	Заввръщам се — ти казваш, че съм бледен.
	Ах, ти взривяваш своя златен кок.

