
	Не стихва звънът на сребристи стакани
	и смях посред залата болно звучи;
	над мене преплитата се погледи странни,
	над мене празнуват две чудни очи.

	Две чудни очи изпод черната шапка,
	с студения цвят на умиращ бръшлян!
	И тъмната сянка на древна сатрапка,
	възторжено вдигнала светъл стакан.

	А редом до нея под жалката броня
	на своята ревност и звънък метал,
	кат призрак изправен, над бледата Соня
	бди нейния жрец и покорен васал…

	И кискат се шеметно пълни стакани,
	преплитат се сенки и бледи лъчи,
	и с кървавий пламък на болки желани
	над мене празнуват две чудни очи.

