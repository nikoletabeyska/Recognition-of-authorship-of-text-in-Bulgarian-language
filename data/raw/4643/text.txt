	Три девици у дома
	прели в късната тъма.
	„Ако бих била царица —
	рекла първата девица, —
	нагостила бих с обяд
	целия покръстен свят.“
	„Ако бих била царица —
	рекла нейната сестрица, —
	бих могла да изтъка плат —
	света да облека.“
	„Ако бих била царица —
	рекла третата сестрица, —
	аз на царя мил и драг
	бих родила син юнак.“

	Рекла само и в тъмата
	леко скръцнала вратата,
	влязъл там самият цар,
	на страната господар.
	Спрял отвънка зад стобора,
	той подслушал разговора
	и харесал — тъй добра —
	царят третата сестра.
	„Здрасти, хубава девице —
	рекъл той, — бъди царица
	и юнак ми ти роди,
	щом септември захлади.
	А пък вие, гълъбици,
	двете с вашата сестрица
	от дома си подреден
	хайде тръгвайте след мен:
	първата ще е готвачка,
	втората ще е тъкачка.“

	Трите с царя хубавец
	влезли в чудния дворец.
	И преди да се стъмнило,
	се извършило венчило.
	Седнал царят най-подир
	със царицата на пир.
	После на легло богато
	от кост слонова и злато
	легнали за първи път
	младоженците да спят.
	А готвачката бесняла,
	с плач тъкачката лудяла
	в люта завист и злина
	срещу царската жена.
	А царицата чудесна,
	без да чака, син понесла
	в тая нощна тишина.

	А била тогаз война.
	Цар Салтан с врага воювал —
	яхнал кон и се сбогувал,
	рекъл да се пази тя
	и да помни любовта.
	Докато се биел люто
	надалеч в поле прочуто,
	срок дошъл да има син;
	той родил се цял аршин.
	Бдяла майката царица
	като над орле орлица;
	на честития баща
	с конник пратила вестта.
	А сестрите във палата
	с Бабариха — злата сватя,
	за да й напакостят,
	рекли конника да спрат;
	друг изпратили с такова
	хитро съчинено слово:
	„От царицата добра
	нямаш син, ни дъщеря,
	нито жаба, ни мишленце,
	а невиждано зверенце“.

	Чул от конника вестта
	слисаният цар баща
	и едва в гнева си бесен
	пратеника не обесил;
	но след малко се смилил
	и в двореца наредил:
	„Да се чака възвращение
	и законното решение.“

	Конникът със грамота
	се завърнал сутринта.
	А сестрите във палата
	с Бабариха — злата сватя,
	рекли да го оберат;
	почнали да го поят,
	чантата му те окрали,
	друга заповед му дали —
	конникът, туй не разбрал,
	тази заповед предал:
	„Заповядва строго царя
	на придворните боляри
	в миг царицата с плода
	да захвърлят вдън вода.“
	Натъжените боляри
	за царицата скърбяли
	и за малкото дете —
	влезли в спалнята им те.
	Обявили с пълна вяра
	волята на господаря,
	чели указа на глас.
	И царицата завчас
	със сина ведно сложили
	в бъчва и я насмолили,
	пуснали я в океана
	заповед уж на Салтана.

	В синя вис блестят звездите,
	в морска шир бучат вълните;
	облак по небе лети,
	бъчва по море кънти.
	Вътре тъжната царица
	сълзи лей като вдовица;
	а синът расте, расте
	не със дни, а с часове.
	Нощ. Царицата все плаче…
	А синът вълна подкача:
	„Вълна моя, ти вълна!
	Ти, която в тишина
	плискаш, дето си желаеш,
	с морските скали играеш,
	потопяваш брегове,
	носиш лодки, ветрове —
	не погубвай ни, послушай,
	изхвърли ни ти на суша!“
	Чула волната вълна,
	върху бряг във светлина
	бъчвата изнесла леко
	и отлитнала далеко.
	Тъй, спасили се от смърт,
	сетили те земна твърд.
	Кой оттук ще ги избави?
	Бог нима ще ги остави?
	На нозе синът стоял,
	в дъното глава опрял,
	понанънал се и ето. —
	„Как прозорец към небето
	да отворя?“ — промълвил,
	с удар дъното пробил.

	Дишали сега на воля;
	гледат — хълм, морето долу,
	а на хълма извисен
	люшка клони дъб зелен.
	Мисли си синът: вечеря
	аз ще трябва да намеря.
	От дъба откъртил прът
	и на лък го свил синът,
	свилен шнур свалил от кръста
	и лъка увил чевръсто.
	от тръстика взел стрела,
	остра, зла като игла,
	и потеглил през долина
	той, на лов в морето синьо.

	Щом брега достигнал той,
	чул отблизо стон и вой…
	Цялото море ревяло;
	нещо лошо се видяло:
	лебед пляска със крила,
	ястреб гони го — стрела;
	плиска лебедът водата,
	мъти я, плющи с крилата…
	Ястребът със клюн студен
	го кълве окървавен…
	Но стрелата в миг извила
	и се в ястреба забила —
	кърви ястребът пролял
	и ловецът млад се спрял;
	гледа: ястребът се дави,
	но не птичи вик издава.
	Лебедът натам снове,
	злия хищник той кълве,
	бърза с гибелта му близка,
	дави го, с крила го плиска —
	на ловеца млад и мил
	той по руски промълвил:
	„Ти си, княже, мой спасител,
	мой юначен избавител,
	не скърби, че зарад мен
	ще гладуваш някой ден;
	че морето взе стрелата,
	че те сполетя бедата.
	Аз ще ти благодаря
	и с добро ще те даря:
	ти спаси не лебед-птица,
	а с живот дари девица,
	и не ястреб стрелна ти,
	а магьосник усмърти.
	Няма век да те забравя.
	Ще ме найдеш вред такава;
	време е да си вървиш,
	не тъжи, легни да спиш.“

	Литнал този лебед-птица,
	а пък майката царица
	и синът й този път
	гладни легнали да спят.
	В миг синът отворил взори,
	гледа — блеснали простори,
	от почуда слисан, ням,
	той съгледал град голям,
	чуден град, стени зъбчати,
	зад стените — ред палати,
	черкви приказни отвъд
	с златни куполи блестят.
	Той царицата събудил,
	ахнала тя с глас зачуден!
	Рекъл той: „Изглежда май
	с нас си лебедът играй.“

	Двама към града поели.
	Мигом зад стените бели
	там отвред като насън
	проехтял камбанен звън.
	Цял град се към тях отправил,
	хор черковен бога славил;
	в пищно злато заблестял,
	срещнал ги дворецът цял;
	всички ги възвеличават
	и момчето обвенчават
	с шапка княжеска във дар —
	да им бъде главатар.
	В свойта столица-зорница
	в сговор с майката царица
	седнал той на княжи трон
	с ново име: княз Гвидон.

	Вятър над море лудува,
	гони корабче да плува;
	то вълна подир вълна
	пори с вдигнати платна.
	А моряци удивени,
	на палубата стълпени,
	виждат острова познат
	и наяве — чуден свят:
	град с кубета златоглави,
	пристан с каменна застава.
	В залп оръдия гърмят,
	искат кораба да спрат.
	Слизат гостите по моста;
	кани ги Гвидон на гости,
	дава им разкошен пир
	и ги пита най-подир:
	към кои страни пътуват
	и с какво в света търгуват.
	Казват те на княза млад:
	„Ний обходихме цял свят
	и търгувахме сред бури
	с чудни кожи от самури;
	час настана да вървим,
	все на изток да държим
	покрай острова Буяна,
	в царството на цар Салтана…“
	Князът рекъл им тогаз:
	„Господа, на добър час,
	през морета, океани
	навестете цар Салтана
	и сторете му поклон.“
	Тръгнали, а княз Гвидон
	гледа със тъга в душата
	как се губят в далнината.
	В океана засиял
	вижда — плува лебед бял.
	„О, здравей, мой княз прекрасен!
	Днес защо стоиш безгласен,
	смръщен като ден мъглив?“ —
	пита лебедът красив.
	Князът тъжно отговаря:
	„Скръб-печал ме днес изгаря:
	там баща си в близък час
	бих желал да видя аз.“
	Рекъл лебедът тогава:
	„Искаш ли да те отправя
	с кораба по тез вълни?
	На комар се превърни.“
	Махнал лебедът с крилата
	и разплискал с шум водата,
	а от пръски, за беда,
	князът станал вир-вода.
	И докато се обърнал,
	в миг се на комар превърнал,
	зажужукал, полетял,
	стигнал кораба и спрял,
	край моряшката дружина
	скрил се в малка цепнатина.

	Вятър весело шепти,
	волно корабът лети
	покрай острова Буяна,
	към брега на цар Салтана
	и желаната страна
	вижда се в далечина.
	Слизат гостите по моста;
	кани ги Салтан на гости;
	с тях в разкошния дворец
	влиза нашият храбрец.
	Гледа: целият в позлата,
	цар Салтан седи в палата
	на престола украсен,
	в тъжни мисли потопен;
	а сестрите пременени
	с Бабариха натъкмена
	все до трона му седят
	и в очите го следят.
	Царят гостите тогава
	на трапеза настанява;
	пита: „Как сте, господа?
	Дълго ли сте по вода?
	Зло, добро ли преживяхте?
	Чудеса какви видяхте?“
	Рекли: „С кораба крилат
	ний обходихме цял свят;
	нищо лошо зад морето,
	има чудо под небето:
	стръмен остров, пуст и див,
	там стърчеше мълчалив,
	и пустинен, и сиротен,
	и на него — дъб самотен;
	а на острова сега
	нов град има на брега
	със дворци и черкви златни
	и градини необятни;
	там владее княз Гвидон,
	той изпраща ти поклон.“
	Цар Салтан се удивява:
	„Ако е живот и здраве,
	острова ще посетя,
	княз Гвидон ще навестя.“
	А сестрите във палата
	рекли с хитрата си сватя —
	да не види царят жив
	нивга острова красив.
	„Нещо странно май че става —
	смигнала за миг лукаво
	тук готвачката с очи, —
	град в морето да стърчи!
	Знай, шуми елха в гората,
	катеричка под елхата
	чудни песнички реди,
	гризе орехи, седи,
	но не прости и чепати,
	а с черупчици от злато,
	с ядчици от изумруд —
	туй е чуден кът нечут.“
	Цар Салтан се удивява,
	а комарът се вбесява
	и в окото с тънък вой
	жилнал злата леля той.
	В миг сестрата пребледняла,
	и с окото ослепяла.
	Хукнали те наведнъж,
	викнали: „Комара дръж!
	Ах, мушице ти проклета,
	ще ти счупим ний крилете!“
	Той, изпълнил своя дял,
	през морето полетял.

	Князът пак е край морето,
	гледа той води разлети,
	от вълните в буен бяг
	лебедът изплувал пак.
	„О, здравей, мой княз прекрасен!
	Днес защо си пак нещастен,
	смръщен като ден мъглив?“ —
	пита лебедът красив.
	Княз Гвидон му отговаря:
	„Скръб-печал ме пак изгаря:
	чудно чудо закопнял —
	да го имам бих желал.
	Имало елха в гората,
	катеричка под елхата
	чудни песнички реди,
	гризе орехи, седи,
	но не прости и чепати,
	а с черупчици от злато,
	бисер-ядчици валят.
	лъже може би светът.“
	Рекъл лебедът на княза:
	„Вярно е, що се разказва:
	чудото познавам аз;
	сига си тъжил, мой княз;
	наред вярната ни дружба
	с радост ще ти бъда в служба.“
	С бодра мисъл на ума
	тръгнал князът към дома;
	Там в градината широка
	вижда на елха висока
	катеричка — красота,
	златен орех гризе тя,
	бисерчета вади, хрупка.
	Сбира златните черупки,
	купчинки реди от тях,
	пее, свирка си без страх
	от събралите се хора
	във градината и двора.
	Княз Гвидон се изумил
	и доволен промълвил:
	„Ех, на лебеда сърцето
	с радост да дари небето.“
	И издигнал княз Гвидон
	в двора си кристален дом,
	катеричката поставил,
	даже писар не забравил —
	орехите да брои,
	златото да удвои.

	Вятър по море лудува,
	гони корабче да плува,
	то вълна подир вълна
	пори с вдигнати платна
	покрай остров изумруден
	край града голям и чуден;
	в залп оръдия гърмят,
	искат кораба да спрат.
	Слизат гостите по моста,
	кани ги Гвидон на гости,
	дава им разкошен пир
	и ги пита най-подир:
	към кои страни пътуват
	и с какво сега търгуват?
	Рекли: „С кораба крилат
	ний обходихме цял свят
	и търгувахме богато
	със жребци от Дон — за злато,
	да вървим настана час —
	дълъг път лежи пред нас:
	покрай острова Буяна
	в царството на цар Салтана.“
	Князът рекъл им тогаз:
	„Господа, на добър час,
	през морета, океани
	навестете цар Салтана
	и кажете: Цар Гвидон
	с обич праща му поклон.“

	Гостите се поклонили,
	в път поели с нови сили.
	Княз Гвидон се срещнал пак
	с лебеда на оня бряг.
	Моли князът: пак душата
	му копней за далнината…
	Лебедът си замълчал,
	само с пръски го облял.
	И докато се обърнал,
	князът се в муха превърнал,
	стигнал кораба и спрял,
	в пукнатината се сврял.

	Вятър весело шепти,
	волно корабът лети
	покрай острова Буяна,
	към брега на цар Салтана
	и желаната страна
	вижда се в далечина.
	Слизат гостите по моста,
	кани ги Салтан на гости,
	с тях в красивия дворец
	влиза нашият храбрец.
	Гледа: целият в позлата,
	цар Салтан седи в палата
	на престола украсен,
	в тъжни мисли потопен.
	А сестрите във палата
	с Бабариха — злата сватя,
	все до трона му седят,
	като жаби зли слухтят.
	Царят гостите тогава
	на трапеза настанява,
	пита: „Как сте, господа?
	Дълго ли сте по вода?
	Зло, добро ли преживяхте?
	Чудеса какви видяхте?“
	Рекли: „С кораба крилат
	ний обходихме цял свят;
	нищо лошо зад морето,
	чудо има под небето:
	остров има там богат
	и на него — дивен град
	със дворци и черкви златни
	и градини необятни;
	там елха се зеленей
	и кристален дом светлей —
	дом на катеричка жива,
	и каква е закачлива!
	Пее песнички цял ден,
	гризе орехи весден,
	но не прости и чепати,
	а с черупчици от злато,
	ядки-бисери блестят,
	а слуги отвред следят,
	вършат й услуги много,
	писар отбелязва строго
	всеки орех, счупен днес;
	стражи й отдават чест.
	Леят златото в монети
	и ги пращат зад морето,
	а девойки с честен труд
	сипват в бъчви изумруд.
	Там са хората богати,
	няма хижи, а палати;
	там владее княз Гвидон,
	той изпраща ти поклон.“
	Цар Салтан се удивява:
	„Ако е живот и здраве,
	острова ще посетя,
	княз Гвидон ще навестя.“
	А сестрите във палата
	рекли с хитрата си сватя —
	да не види царят жив
	нивга острова красив.
	И тъкачката тогава
	се усмихнала лукаво:
	„Що за чудо? И какво —
	катеричка на дърво
	златни орехчета хрупа,
	бисерни черупки трупа;
	туй не ни учудва нас —
	друго чудо зная аз:
	закипи морето диво
	и надигне се бурливо,
	и когато с вой и бяг
	то достигне стръмен бяг,
	шумно се разсипе в мрака —
	тридесет и три юнака,
	цели в брони, слизат там,
	във очите с ясен плам,
	всички хубави и смели,
	едри, млади, обгорели,
	юначините отбор
	с главатаря Черномор.
	Нека кажем справедливо:
	туй е чудо най-красиво!“
	Замълчали всички тук,
	никой не отронил звук.
	Цар Салтан се удивява,
	княз Гвидон се разгневява
	и на левия гледец
	кацнал нашият храбрец,
	лелята му пребледняла
	и с окото ослепяла;
	закрещели изведнъж:
	„Догони го, хващай, дръж!…
	Ах, почакай ти; проклето…“
	През прозорец неусетно
	князът тихо се проврял,
	над морето полетял.

	Князът край морето скита,
	гледа — сини са водите
	и сред буйния им бяг
	лебедът изплувал пак.
	„О, здравей, мой княз прекрасен!
	Днес защо си пак нещастен,
	смръщен като ден мъглив?“ —
	пита лебедът красив.
	Княз Гвидон му отговаря:
	„Скръб-печал ме пак изгаря
	чудно чудо закопнял,
	да го имам бих желал.“
	„Де е чудото красиво?“
	„Някъде море бурливо
	вдигало се с вой и бяг,
	удряло пустинен бряг;
	и разсипе ли се в мрака,
	тридесет и три юнака
	слизали тогава там —
	във очите с ясен плам,
	всички хубави и смели,
	едри, млади, обгорели,
	юначините отбор
	с главатаря Черномор.“
	Рекъл лебедът тогава:
	„Туй ли, княже, те смущава?
	Не тъжи, мой мили княз,
	чудото познавам аз.
	Храбреците във водата
	всички са ми родни братя.
	Не тъгувай, а тръгни,
	гости братя посрещни.“

	Князът тръгнал, скръб забравил,
	на балкона се изправил,
	дълго гледал: изведнъж
	цялото море надлъж
	шибнало скалата яка,
	тридесет и три юнака
	в светли брони идат там —
	във очите с ясен плам
	идат храбреци строени,
	вождът с къдри посребрени
	и със бялата брада
	ги предвожда към града.
	Слиза княз Гвидон отгоре,
	среща гостите на двора.
	И сред княжеския двор
	му говори Черномор:
	„Лебедът при теб в палата
	със заръка ни изпрати:
	в твоя славен град да бдим,
	нощна стража да стоим.
	С тебе ще сме постоянно,
	ще излизаме тук рано
	от бучащите вълни
	върху твоите стени.
	Скоро пак града ще зърнем.
	Днес в морето ще се върнем —
	тежко дишаме навън.“
	И градът потънал в сън.

	Вятър по море лудува,
	гони корабче да плува;
	то вълна подир вълна
	пори с вдигнати платна
	покрай остров изумруден,
	край града голям и чуден;
	в залп оръдия гърмят,
	искат кораба да спрат.
	Слизат гостите по моста,
	кани ги Гвидон на гости,
	дава им разкошен пир
	и ги пита най-подир:
	към кои страни пътуват
	и с какво в света търгуват?
	Казват: „С кораба крилат
	ний обходихме цял свят,
	там продавахме стомана,
	злато и сребро ковано,
	да вървим настана час —
	дълъг път лежи пред нас
	покрай острова Буяна,
	в царството на цар Салтана.“
	Князът рекъл им тогаз:
	„Господа, на добър час!
	През морета, океани
	навестете цар Салтана
	и кажете: княз Гвидон
	с обич праща му поклон.“

	Гостите се поклонили,
	в път поели с нови сили.
	Княз Гвидон се срещнал
	пак с лебеда на оня бряг.
	Моли князът: пак душата
	му копней за далнината…
	Лебедът си замълчал,
	само с пръски го облял.
	И докато се обърнал,
	князът се в пчела превърнал.
	Зажужукал, полетял,
	чак на кораба се спрял,
	тихо този юначина
	скрил се в малка пукнатина.

	Вятър весело шепти,
	волно корабът лети
	покрай острова Буяна,
	в царството на цар Салтана
	и желаната страна
	вижда се в далечина.
	Слизат гостите по моста,
	кани ги Салтан на гости,
	с тях в красивия дворец
	влиза нашият храбрец.
	Гледа: целият в позлата,
	цар Салтан седи в палата
	на престола позлатен,
	в тъжни мисли потопен.
	А сестрите — до краката
	с Бабариха — злата сватя,
	все край царя се въртят,
	с четири очи следят.
	Царят гостите тогава
	на трапеза настанява;
	пита: „Как сте, господа?
	Дълго ли сте по вода?
	Зло, добро ли преживяхте?
	Чудеса какви видяхте?“
	Рекли: „С кораба крилат
	ний обходихме цял свят,
	нищо лошо зад морето;
	чудо има под небето:
	остров има там богат
	и на него — дивен град;
	всеки ден там става чудо:
	закипи морето лудо
	и когато с вой и бяг
	то достигне оня бряг
	и се спре в стената яка,
	тридесет и три юнака,
	цели в броня, слизат там —
	във очите с ясен плам,
	всички хубави и смели,
	едри, млади, обгорели,
	юначини са отбор;
	главатарят Черномор
	с тях излиза от водата,
	в строй ги води към палата,
	та над острова да бдят,
	нощна стража да стоят —
	няма стража по-надеждна,
	храбра, вярна и прилежна.
	Там владее княз Гвидон,
	той изпраща ти поклон.“
	Цар Салтан се удивява:
	„Ако е живот и здраве,
	острова ще посетя,
	княз Гвидон ще навестя.“
	Млъкнали сестрите лихи,
	само сватя Бабариха
	се усмихнала едва:
	„Що за чудо е това?
	Хора идват от морето,
	пазят нощем бреговете!
	Истина или лъжа —
	на мълвата не държа.
	Има чудо по-красиво.
	Носи се мълва правдива
	за царкиня във света
	със вълшебна красота —
	денем слънце затъмнява,
	нощем всичко озарява,
	в къдрите й месец грей,
	на чело звезда светлей,
	със походка величава
	на паун наподобява;
	а щом дума промълви,
	сякаш ручей ромоли.
	И което си е право —
	туй се чудо вредом слави.“
	Замълчали всички тук,
	никой не отронил звук.
	Цар Салтан се удивява,
	княз Гвидон се разгневява,
	ала в миг я съжалил —
	бабата не ослепил;
	зажужукал из палата,
	кацнал на носа на сватя,
	острото си жило впил,
	та мехур се появил.
	Пак се вдигнала тревога;
	„Помогнете ни, за бога!
	Караул! Гони, гони
	и проклетника хвани…
	Ах, почакай ти, проклето…“
	През прозорец неусетно
	князът тихо се проврял,
	над морето полетял.

	Князът край морето скита,
	гледа — сини са водите;
	и сред буйния им бяг
	лебедът изплувал пак.
	„О, здравей, мой княз прекрасен!
	За какво си пак нещастен,
	смръщен като ден мъглив?“ —
	пита лебедът красив.
	Княз Гвидон му отговаря:
	„Скръб-печал ме пак изгаря:
	хора женят се у нас,
	а неженен ходя аз.“
	„На коя се, княже, спираш
	и я за жена избираш?“
	„Казват: имало в света
	днес царкиня — красота:
	денем слънце затъмнява,
	нощем всичко озарява,
	в къдрите й месец грей,
	на чело звезда светлей,
	със походка величава
	на паун наподобява,
	а щом дума промълви,
	сякаш ручей ромоли.
	Истина ли е, що казват?“
	Чакал отговора князът.
	Лебедът замислен бил,
	помълчал и промълвил:
	„Да, в света живей девица,
	ала не е ръкавица —
	от ръка да я свалиш,
	след като я подържиш.
	Чуй един съвет от мене:
	помисли си непременно,
	щом се тя при теб вести,
	да не се разкаеш ти.“
	Князът с клетва уверява —
	време е да се венчава,
	той е всичко преценил
	и е истински решил;
	та дори готов е страстно
	за царкинята прекрасна
	да отиде тия дни
	пеш зад триста планини.
	Лебедът въздъхнал леко:
	„Но защо така далеко?
	Тя е близко в тоя час,
	знай — царкинята съм аз.“
	Плеснал лебедът с крилата,
	литнал волно над водата,
	спуснал се на оня бряг
	сред цветя и храсталак,
	тръснал мокра перушина
	и превърнал се в царкиня:
	в къдрите й месец грей,
	на чело звезда светлей,
	със походка величава
	на паун наподобява;
	а щом дума промълви,
	сякаш ручей ромоли.
	Князът нежно я прегръща,
	към двореца се завръща
	да зарадва сред покой
	милата си майка той.
	Князът паднал на колене:
	„Моя майчице рождена!
	Аз избрах жена добра,
	а на тебе — дъщеря.
	Молим твойто разрешение,
	майчино благословение —
	дай ни своя благослов
	да живеем във любов,“
	Над главите им покорни
	със икона чудотворна
	тя и плаче, и реди:
	„Бог над вас, деца, да бди!“
	Князът дълго се не бавил,
	сватба бляскава направил;
	заживели в обич те
	и очаквали дете.

	Вятър по море лудува,
	гони корабче да плува;
	то вълна подир вълна
	пори с вдигнати платна
	покрай остров изумруден,
	край града голям и чуден;
	в залп оръдия гърмят,
	искат кораба да спрат.
	Слизат гостите по моста.
	Кани ги Гвидон на гости,
	дава им разкошен пир
	и ги пита най-подир:
	към кои страни пътуват
	и с какво в света търгуват?
	Казват: „С кораба крилат
	ний обходихме цял свят,
	с забранени стоки — злато,
	ний търгувахме богато;
	час настана да вървим,
	все на изток да държим
	покрай острова Буяна,
	в царството на цар Салтана.“
	Князът рекъл: „Господа,
	път приятен по вода
	през морета, океани
	в царството на цар Салтана;
	там на своя господар
	припомнете, че е дал
	дума да ни посещава,
	а пък все не се вестява —
	и предайте му поклон.“
	Тръгнали, а княз Гвидон
	днес останал у дома си,
	не напуснал той жена си.

	Вятър весело шепти,
	волно корабът лети
	покрай острова Буяна,
	в царството на цар Салтана,
	и желаната страна
	вижда се в далечина.
	Слизат гостите по моста.
	Кани ги Салтан на гости.
	Гледат: в златния дворец
	цар Салтан седи с венец,
	а сестрите във палата
	с Бабариха — злата сватя,
	все край царя се въртят,
	с четири очи следят.
	Царят гостите тогава
	на трапеза настанява,
	пита: „Как сте, господа?
	Дълго ли сте по вода?
	Зло, добро ли преживяхте?
	Чудеса какви видяхте?“
	Рекли: „С кораба крилат
	ний обходихме цял свят;
	нищо лошо зад морето,
	има чудо под небето:
	остров стръмен и богат
	и на него — чуден град
	със дворци и черкви златни
	и градини необятни;
	там елха се зеленей
	и кристален дом светлей —
	дом на катеричка жива,
	и каква е закачлива!
	Пее песнички цял ден,
	гризе орехи весден,
	но не прости и чепати,
	а с черупчици от злато,
	ядки бисерни блестят,
	а слуги отвред следят,
	Зърнахме и друго чудо:
	закипи морето лудо
	и когато с вой и бяг
	то достигне оня бряг
	и облей скалата яка,
	тридесет и три юнака
	в златни брони слизат там —
	във очите с ясен плам,
	всички хубави и смели,
	едри, млади, обгорели,
	юначините отбор
	с главатаря Черномор.
	Няма стража по-надеждна,
	по-безстрашна и прилежна.
	Князът има си жена,
	дивна като светлина,
	денем слънце затъмнява,
	нощем всичко озарява;
	в къдрите й месец грей,
	на чело звезда светлей.
	Княз Гвидон там управлява,
	всичко живо го прославя;
	той изпраща ти поклон
	и упреква те Гвидон:
	«Гост да ни е обещава,
	а пък все не се вестява.»“

	Царят тук не изтърпял,
	заповед за път издал.
	А сестрите във палата
	рекли с хитрата си сватя:
	да не види царят жив
	нивга острова красив.
	Цар Салтан се не предава
	и за миг ги усмирява:
	„Цар ли съм или дете?“
	Плахо замълчали те.
	„Днес потеглям!“ —
	с крак той тропнал
	и вратата шумно хлопнал.

	От прозореца следи
	князът сините води:
	те са тихи, не бушуват,
	само леко се вълнуват,
	под безоблачния свод
	се показва чуден флот:
	пори волно океана
	флотата на цар Салтана.
	Скочил княз Гвидон за миг,
	рекъл с гръмогласен вик:
	„Родна майчице — награда!
	Ти, княгино моя млада!
	Погледнете: хей оттам
	иде татко ми насам!“
	Флотът към брега приижда,
	князът през тръбата вижда:
	царят в кораба богат
	гледа приказния град;
	с него са сестрите лихи,
	с него е и Бабариха,
	те се чудят до една
	на незнайната страна.
	В миг топове загърмели
	и камбани проехтели.
	Слязъл на брега Гвидон,
	срещнал татко си с поклон,
	срещнал и сестрите лихи
	с злата сватя Бабариха;
	с царя към града вървял,
	нито дума не мълвял.

	Всички влизат във палата:
	в златни брони пред вратата
	царят вижда храбреци —
	тридесет и три момци,
	всички хубави и смели,
	едри, млади, обгорели
	юначините отбор
	с главатаря Черномор.
	Влязъл царят в ширни двори:
	под елха съгледал горе —
	катеричка песен пей,
	гризе орех, клон люлей,
	вади бисери самичка
	и ги пуща във торбичка;
	дворът в светлия палат
	с златни люспи бил посят.
	Гостите поглеждат с ласка
	към княгинята прекрасна:
	в къдрите й месец грей,
	на чело звезда светлей;
	със походка величава
	на паун наподобява;
	и свекърва си така
	води нежно под ръка…
	Царят в миг познал жена си,
	буйна радост го понася.
	Изведнъж дъхът му спрял.
	Царят в сълзи се облял.
	Той прегърнал си жената
	и синчето, и снахата,
	седнали те най-подир
	и започнал весел пир.
	А сестрите във палата
	с Бабариха — злата сватя,
	го ударили на бяг;
	ала ги довели пак.
	Всичко сторено признали,
	каели се и ридали;
	царят, весел този път,
	пуснал ги да си вървят.
	През деня гуляли, пили,
	после в сън се потопили.
	С пиво, мед и аз гулях,
	но едва мустак допрях.
