
	Потъвайте безследно,
	вий, облачни кервани!
	Простора вечен любя
	и ведрия му лик!
	Литнете безогледно,
	предсещани желания,
	аз няма да изгубя
	дочакания миг!

	В безкрая се извиват
	реки, с вълни лъчисти,
	към странна гибел тичат,
	орисан тъмен бряг!
	Вълни! Над вас проливат
	тревите сълзи чисти
	и с тайната ви кичат,
	що крие техний бряг!

	Тук пътя аз налучих
	към тайни отразени!
	Небето вечно любя
	и земния му лик!
	Сърцето днес научи
	словата най-блажени,
	аз няма да изгубя
	дочакания миг!

