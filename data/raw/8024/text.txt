
	Четири дъсчени голи стени,
	Подпрели вихрушките, мрака.
	Най-яката крепост на нашите дни!
	Добрата четвърта барака!
	Седем железни ръждиви легла.
	И голи артистки — над всяко.
	И седем нелюбени мъжки тела
	Ги любят. В четвърта барака.
	Но само насън. Подир страшния ден,
	След вятър и блъскане яко,
	След синия съсък на лют оксижен,
	След здрача в четвърта барака,
	След вихри, огъвали с бяс железа,
	След дълго безсъние в мрака,
	След мъжка и капнала скришом сълза
	В съня на четвърта барака.
	Ах, времето, зная, оттук ще смете
	Мъжете, бараката, мрака!
	На тяхното място ще израсте
	Градът. Не със криви бараки,
	А с къщи палати, с градини… Тогаз,
	Ти, бъдещ човек, щом дочакаш
	Да чуеш във своето щастие глас,
	От радост и мъка заплакал,
	Заслушай се в него — това ще съм аз
	И мойта четвърта барака!

