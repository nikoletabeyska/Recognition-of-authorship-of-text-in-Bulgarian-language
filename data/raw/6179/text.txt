

	Dis-moi, dis-moi guerrirai-je
	De ce qui est dans mon coeur…
	Francis Jammes


	Прииждат, връщат се, шумят като разлените вълни
	на взбунено море, пияно от несдържната си мощ —
	под тежките им стъпки сякаш морната земя звъни,
	тук всеки ден е ден без отдих, безсънна — всяка нощ.

	Кои са те? — Безименни — и ти безимен между тях
	потъваш в жалбите им глъхнали и в грубите им веселби —
	и чакаш примирено празника на кървавия смях,
	когато и над твоя свят съдбата мрак ще протръби.

	И как е странно в грохота на тоя вихър лих,
	където всички са един и всеки все пак — сам,
	да си припомниш, да пришъпнеш някой плачещ стих
	из кротките елегии на Francis Jammes.

	22 февруари 1916 г. Към Солун

