	Един прекрасен ден
	лисицата отправи тези думи
	към таралежа: „Слушай, куме,
	аз искам с тебе откровен
	и честен разговор да водя.
	Защо, кога се срещаме —
	напук на мойта хрисима природа, —
	се свиваш ти в корав юмрук
	и нищо друго не показваш
	освен едни настръхнали бодли?
	Нали
	в широката и топла пазва
	на майката земя
	сме всички свои?
	Нима
	са нужни някому бодлите твои?
	Послушай ме — свали
	ти тези отвратителни бодли!
	От тях не можем с теб да се ръкуваме,
	нито пък да се разцелуваме!“
	Отвърна ежът: „Духовити
	и сладки словеса мълвиш!
	Готов съм аз да си сваля бодлите,
	когато зъбите си ти свалиш!“
