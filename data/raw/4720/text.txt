
	Във балканските долини
	имало дворец един
	с арки мраморни, с градини…
	Там — вълшебник домакин.

	Той веднъж поканил всички
	добродетели на пир.
	Не отказали: кат птички,
	от цял прилетяли мир.

	Заздрависали се живо,
	кат приятели добри:
	сбрал ги случаят щастливо
	в тез вълшебните гори!

	Възцарил се шум приятен
	в осветления палат,
	гостите се веселили —
	всякой бил другар и брат.

	Само двама нито дума
	си продумали таз нощ;
	Добротворство с Благодарност
	не познавали се йощ!

