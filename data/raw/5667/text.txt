
	Трима шопи трева косят,
	мерно махат ред по ред,
	без отдих и без почивка
	косят и вървят напред.

	Трима шопи — шоп след шоп,
	трева косят — хоппа, хоп!

	Като змии в тревата съскат
	остри бляскави коси,
	махат шопите юнашки
	пот челата им роси.

	Трима шопи — шоп след шоп,
	трева косят — хоппа, хоп!

	— Де бре, върти, хайде, нане,
	дълги откоси реди,
	виж пред теб какво имане,
	само ти юнак бъди!

	Трима шопи — шоп след шоп,
	трева косят — хоппа, хоп!

