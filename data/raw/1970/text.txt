	— Съжалявам, господине, но страдате от остра шизофрения.
	— Олеле. Докторе, това обяснява ли защо различни части от програмата, която правя ме наричат с различни имена?
	— Да. Не се учудвайте, че някои Ви наричат Исус, други Аллах, трети Буда, четвърти Шива и така нататък. Вие казахте, че сте компютърен специалист, нали? Програмата, която създавате е дефектно програмирана от самото начало, тъй като на различни места в тази програма е трябвало да напишете името си и сте давали противоречива информация. Възможно е тези грешки да породят конфликти на виртуално ниво, вътре в самата програма. Например — възможно е част от програмата, която сте програмирали под името Аллах да не разпознава другата част, която сте програмирали под името Исус и съществува опасността тези две части на програмата да се опитат да се унищожат. Тогава програмата увисва. Въобще, така е пълна с бъгове. Съветвам Ви да преминете на терапевтичен курс при мен.
	— Ооо, да. Задължително, докторе. Благодаря Ви. Досещах се аз, че има нещо такова, като шизофрения.
	— Не се притеснявайте. Знаете, че тя е напълно лечима. И много разпространена в тези времена. Особено сред нас... българите.
	— Какво да правя с програмата?
	— Ами, форматирайте я.
	— И още един, последен въпрос, докторе. Объркан съм от толкова много имена. Как се казвам в действителност?
	— Тангра, господине.
