
	Когато си на дъното на пъкъла,
	когато си най-тъжен, най-злочест,
	от парещите въглени на мъката
	си направи сам стълба и излез

	Когато от безпътица премазан си
	и си зазидан в четири стени,
	от всички свои пътища прерязани
	нов път си направи и пак тръгни.

	Светът когато мръкне пред очите ти
	и притъмнява в тези две очи
	сам слънце си създай и от лъчите му
	с последния до него се качи.

	Трънлив и сляп е на живота ребусът,
	на кръст разпъва нашите души.
	Загубил всичко, не загубвай себе си —
	единствено така ще го решиш!

