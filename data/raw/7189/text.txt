
	Надолу, все надолу. Но коя си ти
	невидима ръка? В ноктете ти жестоки
	душата ми преброди звездни висоти —
	и ето ме залутан в пропасти дълбоки.
	Надолу, все надолу! Но коя си ти?

	Бездънни тъмнини. Стенания и смрад.
	Душата ми те следва жадно любопитна.
	Душата ми е в ада и сама е ад.
	Душата ми се вслушва страстно ненаситна.
	Но де ме водиш ти, в стенания и смрад?

	Надолу, все надолу, — горко изранен
	в паденията, в скоковете главоломни.
	Душата ми пияна, хищник настървен,
	за ужаса копней. Но де ще се опомни?
	Надолу, все надолу! — Горко изранен.

