	Който иска да стигне до селцето на Паскал, трябва да измине пътя от градчето до него.
	Пътят се вие като змия.
	Не е ясно защо.
	Няма нито планина, нито скала, която да му пречи.
	Нито пък друго препятствие.
	Никой не знае защо се вие.
	Казва се — „така е от памтивека“.
	Какво е „памтивек“, също никой не знае.
	Допуска се, че е нещо изначално, което е забулено в мъгла и не може да се оспорва.
	Няма логично описание на „памтивека“ и никой не може да го даде. Всъщност не се и мъчи.
	Хубавото на „памтивека“ е, че не се нуждае от никакви обяснения или описания.
	Достатъчно е да го споменеш.
	„Така е от памтивека“ тук служи като универсално оправдание за всичко, което не се знае или не може да се обясни.
	Който върви по пътя, стига до моста пред селцето.
	Мостът все е съборен и дори най-старите жители на селцето не си спомнят някога да е бил здрав цяла година.
	През май госпожа Клаперман докарва с камион хуманитарна помощ и тогава военните строят понтонен мост.
	За да не се излагаме пред Европейската общност.
	После военните си прибират моста, а госпожа Клаперман се връща и сезира Европейския фонд за развитие.
	Европейският фонд непрекъснато отпуска средства за нов мост, но те изобщо не напускат самата европейска общност.
	Отиват за консултанти и експерти по проекта.
	Онова, което стига до селцето, е достатъчно само за да се закупят едни кокили.
	Но кокили всеки си прави сам и преминава с тях реката, от памтивека тука никой не купува кокили.
	По-възрастните преминават върху бивол. Биволът е спокойно и сигурно животно и е много удобно за преминаване на река.
	От декември до април не ти трябва и бивол.
	Реката замръзва и всеки гледа да премине тогава.
	Преминава колкото може повече, за да не преминава през лятото.
	Преминеш ли реката, влизаш в селцето.
	То не е богато на забележителности, освен единствения в света музей на мотиките.
	Уредник му е Паскал, той го е и създал, защото по света показват само съкровища, златни съдове, мечове и накити.
	Няма нито един постоянен музей на мотиката.
	Музеят е много интересен и сигурно много хора по света биха дали мило и драго, за да го посетят.
	Но за да стигнат, трябва да преминат завоите по пътя и после с кокили през реката.
	Затова хората по света предпочитат да гледат съкровищата на маите.
	Така изглеждат нещата и ако Паскал беше Господ, щеше да нареди света по съвсем друг начин.
	Но той не може и да мечтае за такова нещо.
