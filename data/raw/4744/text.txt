	(24 юли 1877 год. — 24 юли 1899 год.)


	Тоз ден нявга в Стара планина загина,
	дух изпусна под ханджара стареца,
	тоз ден той за други свят замина
		там под голата Амбарица.

	Татко, твоят спомен мили, образ честни
	придружават ме в света лъжовния!
	А сега по-живо твоят край злочестни
		спомням, твоя гроб тъжовния…

	Разтъжи ми се сърцето пак и влязох
	в черкова, запалих вощеницата.
	Дълго се надържах, слаб излязох:
		най-подир капна сълзицата!

	И аз знаех: ти ме гледаше със вера
	от небето, и ме благославяше,
	на кристалний си живот примера
		пак ми завещаваше.

	24 юли 1899
	Седем престола
