	Маймуната зле виждала, щом застаряла;
	а пък у хората, доколкото разбрала,
	злина такава не е толкоз зла,
	но трябва да си вземеш очила.
	И очила полудузина насъбрала,
	върти ги тъй и инак тя,
	на теме лепне ги, на опаш ги наниже,
	ту помирише ги, ту ги поближе,
	но не помагат в болестта.
	„Тфу, дявол! — казва тя. — Невеж
	е, който слуша хорския брътвеж:
	излъгали са ме за очилата
	и полза никаква от тях.“
	И оскърбена, и с досада ги размята,
	и в камъка — на пух и прах,
	й станаха на късчета стъклата.

	Но за беда и с хората така е:
	полезна вещ, но щом цената й не знае,
	невежата все мъчи се да я оспори;
	ако пък тоз невежа с власт играе
	и гони я на туй отгоре.
