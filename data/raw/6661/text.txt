
	I

	О, тази арфа на Певеца-цар,
	почитан тук, възлюбен на Небето,
	която овенча с божествен дар
	самата Музика на битието!
	Разкъсани са струните й — скръбно е сърцето.
	Мъже стоманени размекна тя,
	облече ги с достойнства вместо броня,
	в уши шептя и над души трептя —
	запали в тях магията на тона.
	Тъй лирата Давидова по мощ надмина трона.


	II

	Тя славата на Царя възвести,
	на Бога пя тържествено осанна,
	накара всеки дол да заехти
	и всеки рид пред нея да се кланя.
	Гласът й литна на възбог и вечно там остана.
	Но в този свят, макар и вече глух,
	Предаността и Любовта живеят
	и те зоват копнеещия дух
	към звуци, дето сякаш там се реят
	в такива сънища, които и сред бял ден греят.

