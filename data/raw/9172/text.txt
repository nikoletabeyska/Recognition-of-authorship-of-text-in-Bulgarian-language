	Срещнал Малчо група пионери и се заприказвал с тях.
	— От какво, деца, се правят къщите? — попитал ги.
	— От тухли — отвърнали му, — от камъни, от дървета, от керемиди…
	— Не е тъй — поклатил глава Малчо. — Къщите се правят от майстори. Я колко камък и гори има наоколо, керемиди и тухли, колкото щеш. Ама може ли всеки къща да измайстори? А кое прави огъня?
	— Кибритът — завикали децата, — въглените, пламъкът!
	— Не е тъй — укорил ги Малчо. — Огън се прави от гориво. Ако няма какво да гори, драскай си ти с кибрита, колкото щеш. А от какво се прави кладенче?
	Никой не посмял да отвърне, гледали децата към Малчо и се боели да не сбъркат отново. Тогава той се усмихнал добродушно и казал:
	— Кладенче, деца, се прави от жажда. Няма ли я жаждата — и кладенец няма да има!
