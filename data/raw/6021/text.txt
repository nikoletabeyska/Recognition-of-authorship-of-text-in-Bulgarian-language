
	Листото като мъничка сълзица
	отрони се във утрото студено
	и сякаш е крило на златна птица,
	изпърха то и падна уморено.

	Лежи като самотна песъчинка
	в голямата студена пуста нива
	и вечер го поглежда месечинка,
	бездушна като горска самодива.

	И слуша в скръб листото натъжено
	как вятърът извива бавна песен,
	че то е писъмцето позлатено,
	последното писмо на тази есен.

	02.08.1974 г., Копривщица

