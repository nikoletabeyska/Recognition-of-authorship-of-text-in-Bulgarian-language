
	В уплаха ти отмина,
	когато взор извърна
	към ледения образ
	на моите мечти,
	покой лазурно хладен
	полека те прегърна,
	потаен ужас мина
	по твоите черти!

	Но вярвай! — Радостта ни
	отново ще се върне,
	и пламъци ще капят
	от нейната коса,
	чела ще тя венчава,
	но не с венеца търнен,
	а в блясъка вълшебен
	от нощната роса!

	Ще тичат пак вълните
	на сока животворен
	низ пътища свещени,
	по плещи и недра,
	сърцата ще изтръпнат
	пред земний рай отворен,
	през пеещите двери
	на земната зора!

