
	Аз исках с химните на светла радост
	да поздравя и теб, и пролетта
	и с първите усмихнати цветя
	да украся възторжената младост.

	Аз исках в тъмните бръшлянени очи
	усмивка слънчева да пратя
	и на акациите аромата
	в душа ти черната печал да изличи.

	Но днеска младостта върви велика
	в пътека посред тръне и скали,
	под привета на братята орли,
	под химните на буря огнелика.

	Живота чудна орис ни поднася
	и странност лъха днешната младеж:
	тя носи своя мълниен копнеж
	под бронята на мъдрост беловласа…

	Аз исках с химните на светла радост
	да поздравя и теб, и пролетта
	и с първите усмихнати цветя
	да украся възторжената младост.

	Но сред града една мечта днес ни тормози,
	но сред града в един копнеж горим:
	в гранитни вази ний да потопим
	на бунта огнедишащите рози.

