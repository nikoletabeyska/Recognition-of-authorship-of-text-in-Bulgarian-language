

	Leve-toi, penseur!*
	V. Hugo
	[* Стани, мислителю!]


	О, песни, песни, песни,
	деца на моя дух,
	изпълнили сте, песни,
	душа и ум и слух!

	В дни глухи, глух бе храма,
	в дни бурни — пак звънти!
	Потока пак заля ма
	от образи, мечти.

	Вий бликате всечасно,
	струите се безспир,
	пламтите в мене властно —
	зари от други мир.

	Отруден съм. Жаднея
	за отдих и покой…
	Но вие — все нов рой,
	и без да искам — пея!

	И колко пъти аз
	преставах — пак подкачвах,
	аз лирата окачвах,
	и снимах пак завчас,

	във звуци да предавам
	народния трептеж,
	душа си да раздавам,
	светият й кипеж…

	И демон някой таен
	е мой другар, тиран, —
	държи ме в своя плян…
	О, дух могъщ, незнаен,

	кога ще отлетиш?
	В беседа, в самота ли,
	почивам ли, вървя ли —
	ти вечно ме дружиш!

	Ти вечно ми нашъпваш:
	„Мисли, бленувай, пей,
	въздишай, пламеней!“
	От мене не отстъпваш.

	И в нощни тъмнини
	заспя ли — пак ме тикаш
	и на ухо ми викаш:
	„Работнико, стани!“

	2 февруари 1916 г.

