
	„На пладне срещнахме се ний
	и сдругарихме. Дали крий
	нам бъдещето изненади?
	Дали и там сърцата млади
	едно за друго ще туптят?
	Дали в световния ни път,
	другарко, сестро, свидно дете,
	все също слънце ще ни свети,
	все съща обич ще ни грей?“

	— Преходна страст — тя само тлей,
	преходна страст в души преходни:
	не тя сдружи сърцата родни,
	не тя живее в нашта гръд,
	на святи чувства свят съсъд!
	На ведра обич пред олтаря,
	другар милеещ за другаря
	душа не ще му засени
	туй що ще дойде с бъдни дни!

