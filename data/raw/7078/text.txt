
	В падения, в подеми тебе китих,
	ти бе царица горда много дни;
	аз всъде бях и всичко запокитих,
	ти с мене скромна се уедини;
	на теб аз никога се ненаситих,
	на мен ти никога не измени:
	света пред тайните ни би се слисал,
	другарко моя, моя волна мисъл.

	Змия коварно мила, желтоока
	ти бе — и драг ми беше моя грях;
	като желязо хладна и жестока
	ти бе — и в мрачна радост те следях
	като небето светла и дълбока
	ти бе — и нежно в тебе се топях;
	като нощта престъпно сладострастна
	ти си!… и гина аз в прегръдката ти властна.

