
	…Но нищо не е повече след въздуха
	от нашето страдание…
	О, болници!
	И ний, които дишаме в леглата им.
	Ний сричаме мъчителната азбука
	на болката… И гледаме в часовника!
	В прозорците е по-добре да гледаме.
	В студеното, лъчисто милосърдие
	на техните квадрати… И не казвайте,
	че е случайно нашето страдание,
	че болката ще ни превърне в ангели,
	защото ще умра от отвращение!
	Когато сме щастливи, ний се плашиме.
	Убиваме ний крехкото си щастие.
	Зазиждаме се в жалките си навици —
	в оная тъмна орбита на мъртвите,
	най-мъртвите… И нашето присъствие
	е толкова случайно… Как убиваме
	слуха си — и как лъжеме очите си!
	Насилваме си устните — не вярваме
	в езика на сърцата си…

	Най-страшното
	не е смъртта ни, може би ужасното
	е, че сме приживе във тъмната й пластика!
	Но нека никого не обвиняваме!
	Виновните сме ний! Здравей, мълчание!
	И коронясай устните ни… Моля те,
	душа, не се навеждай през прозореца.)
	Да сме достойни ний за нашето
	страдание!
	Да разгадаем шифъра му… Знаците
	са пълни с тъй спасително значение!
	В какво — да разбереме ний — сме сбъркали
	и на какво сме изменили! Трябва ний
	отново да се помириме с времето!
	И жаждата възседнала телата ни,
	ще ни спаси… Да стъпваме внимателно!
	И само до прозореца. Да слушаме
	дъжда във тишината на прозореца,
	за да не видим някой ден потресени,
	печални, изумени, неподготвени
	безмилостното бягство на дърветата,
	на птиците,
	на мравките,
	на въздуха…

	И кой ще ни научи на смирение!

	Как ми е нужно нечие мълчание
	във тая нощна и бургаска болница,
	в хирургията — в стая номер четири,
	на първото легло…(А във душата ми
	се утаява споменът за скалпела.)
	Над мен — тъй ниско — погледът на майка ми
	и аз — в една сълза неописуема…
	Тогава там, тъй късно — на разсъмване
	си спомних и заплаках аз за другите!…

