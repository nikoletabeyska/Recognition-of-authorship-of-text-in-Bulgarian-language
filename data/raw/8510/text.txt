
	Оръфани, с подгънати кьошета,
	във миши дупки скривани, във тях
	наред с безстрашните ми мисли шета
	до вчера незабравяния страх.
	Изравям ги сега с една обида,
	със себесрам във гузните гледци,
	тъй както се изравят много свидни,
	погребваните скришом мъртъвци.
	Лежали във затвори — чекмеджета,
	недоубити в лагери от прах,
	през мрак родени, първи път на светло
	излизат дните ми — затворници във тях.
	Разлиствам ги; жестоки, грешни, прави,
	са думите във техните листа.
	Биха могли на съд да ме изправят,
	с куршум да ми пробият съвестта!
	Биха могли… Не позволих да бъдат.
	Но днес, ведно със тайнописа в тях,
	издават ми по-страшната присъда:
	осъждат ме на доживотен страх!

