
	Вдигна се от север люто
	с войски — ветрища и хали,
	през моретата премина,
	през балканите превали,
	света завладя без кърви —
	цар Мраз първи!

	Запря пътища и друми,
	окова реките волни,
	в бели лагери в полята
	спря войски си своеволни,
	даде страшни си повели —
	цар Мраз бели!

	Кой къде е — да се крие
	и огнища да си стъкне,
	вълк гората да напусне,
	пътник в път да не замръкне.
	Готви тържества нечути —
	цар Мраз люти!

