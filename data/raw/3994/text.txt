	Живеел някога такъв глупак,
	че до уши се влюбил в котка.
	Със нея се разхождал от зори до мрак,
	спял с нея нощем след разходка,
	със нея на една софра ядял
	и най-накрая за жена я пожелал.
	Обърнал се към Юпитер с молба гореща
	да я превърне във девица с хубост дивна.
	Изпълнил Юпитер молбата му наивна —
	за чудеса ръката му е веща…
	Молителят едва не полудял от радост,
	любимата си гали той, прегръща я, целува
	всяка букла
	и гизди си я като кукла.
	А годеницата му тръпнела от сладост!
	Топяло се сърцето й на градска фукла:
	женихът не е стар, богат е, при това е личен —
	от Котарак къде-къде е по-различен!
	Веднага вдигнали те сватба с песни, с пляски.
	Щом гостите се разотишли,
	с нежни ласки във вечерта със цвят на теменуга
	съпругът засъбличал своята съпруга.
	И тя самата го целувала, от страст пламтяла.
	Но изведнъж, нанейде изтърчала.
	Открил съпругът с горестна въздишка,
	че под леглото гонела тя мишка.

	Не мисля, че поуката е само за красавици:
	ни бог, нито любов променят стари навици.
