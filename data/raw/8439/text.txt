

	Non d’aucune chevalerie
	je n’ai le brevet sur vélin,
	je ne sais qu’aimer ma patrie…
	je suis vilain et très vilain!
	Bèrandger

	I

	Чуйте що ви казвам, драги ми деца!
	Вий като играйте тъй насам-нататък,
	весело крещите със гласец си сладък,
	колко са червени вашите лица!
	Но като търчите, то се се пазете
	да не угасите някак си свещта,
	че ще да останем всинца ний в нощта,
	моля ви пазете свещника да свети!

	II

	Та недейте толко силно се бори!
	Вярвам, че борбата е живот и сила,
	тя е знак, че в вази светлост се явила,
	но като лудейте в тез борби, игри,
	може да угасне; па си представете
	колко ще е грозно без виделина:
	мене ми е страшно да сме в тъмнина.
	Моля ви пазете свещника да свети!

	III

	Знайте ли тогава… гато в черни мрак
	ний седяхме клети, колко си патихме?!
	А пък днес изново кат се осветихме,
	тоз светлик да пазим кат имот най-драг…
	Свестни веч бъдете и се оставете!
	С тез борби безместни губим си свесът,
	та ветрища бурни щат я угасят…
	Моля ви пазете свещника да свети!

	IV

	Лошо е, дечица, в мракът да стоим,
	че тогаз излазят черните вапири,
	всяк един възсядат, та с них да се тири,
	вещи от които много се боим!
	Па и вий самички я ми тук явете,
	нали сте кат слепи, гато сте във мрак?
	Виделото й сладко и в тоз вик и бяг
	моля ви пазете свещника да свети!

	Цариград, 1872

