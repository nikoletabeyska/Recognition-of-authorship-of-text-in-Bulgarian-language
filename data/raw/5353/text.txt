
	През мъглите на вечните грижи
	непозната е нам пролетта;
	аромата на свежи цветя
	не целува порутени хижи,
	там не бликат златистите мрежи
	на трептящия слънчев топлик,
	там изправя се ужас столик
	и гладът свойте жертви бележи.

	Още в люлката с робски присъди
	засенени са детски лица
	и наместо цветя и слънца
	тях ги дебне неволя навсъде.
	Бледолики, те мрат с милиони,
	а полъхва ги дъх на цветя,
	щом до тях е възпряла Смъртта
	и пръстта над ковчега се рони.

	Но отмине ли болест свирепа
	пролетарския бледен отрок —
	пред олтаря на златния бог
	той е жертва незнайна и слепа;
	властелинът навсъде издига
	безнадеждни студени стени
	и зловещо и громко звъни
	всекидневната тежка верига.

	В работилници, фабрики димни,
	дето мъка душата терзай.
	чужденец е цветущият май
	и нечути са звънките химни.
	Обезкрилен за радостен полет,
	там мълчи прикован Прометей
	и душата му вечно копней
	за великата вихрена пролет.

	А ще дойде таз огнена пролет
	с ореол от рубин и звезди;
	тя ще дойде сред черни беди —
	милиони за нея се молят!
	И ще гръмне навред по земята:
	„Пролетарии от всички страни,
	пролетта и за нас прозвъни
	огнекрилия зов на борбата!“

