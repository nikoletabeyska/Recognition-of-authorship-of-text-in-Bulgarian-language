
	Зарад една жена намразих
	навеки всичките жени.
	Не бой се, ти не си онази.
	Тя вече в свойте старини
	навярно някъде днес тлее,
	неподозирайки дори,
	че някога била е фея,
	че с поглед-въглен прогори
	душата на един нещастник.
	Къде е? Що е? Днес не знам.
	Но този въглен тъй опасен
	ме спепели. И днес със срам
	признавам си, че аз тогава
	намразих всички, грях — не грях.
	И просто, просто съжалявам,
	че има три измежду тях,
	които във една събрани,
	в мен богородично горят:
	ти, майка ми и дъщеря ни.
	Те трите само са огряни
	от дух. А всички други — плът.

