
	Аз съм палещото слънце,
	ти — неземно хубав цвят,
	Бог — небето… Аз и ти сме,
	аз и ти сме целий свят…

	Дойде утро — аз изгрея,
	все по теб унесен в блен
	и целувам ти сълзите,
	лени цяла нощ по мен.

	Ти през нега стан извиваш,
	аз горя през целий ден.
	Дойде вечер — страстно жадна,
	огнен ти изпращаш мен.

	В сън унасям жадни взори
	сред огньове — разделен,
	само теб в съня си виждам,
	грял за тебе целий ден.

	Виждам теб — неземно тръпна,
	тръпен съм и впламенен,
	цяла нощ да чакаш мене —
	мен и моя слънчев ден.

	Аз съм палещото слънце,
	ти — неземно хубав цвят,
	Бог — небето… Аз и ти сме,
	аз и ти сме целий свят…

