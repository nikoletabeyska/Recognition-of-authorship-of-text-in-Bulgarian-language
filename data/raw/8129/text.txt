	{img:rodari-nebeto-33.png|-right}

	Къде са децата, които до днес
	са останали без
	елха за Коледа с играчки, свещички
	и сняг от памук?
	Веднага, всички,
	събирай се тук!
	Строй се!
	Преброй се!
	От вчера открит е
	Градът на Елхите!
	След малко потегля автобусът за там!
	Къде се намира, аз точно не знам,
	но казват, че улиците в този приказен град
	били украсени от безкраен парад
	на елхи, всяка с дъх на зелено и клони,
	отрупани с орехи, смокини, бонбони!
	На площада му светел пазар на открито
	с играчки, каквито
	не сте и сънували! И то без пари!
	Продавачът дори
	благодари:
	— Бяхте крайно добри
	чест да окажете толкоз висока
	на моята стока.
	Наминете отново най-много след час.
	Чакам нови играчки специално за вас! —
	А най е чудесно, че магазините
	нямат изобщо стъкла на витрините,
	и всичко, което по поличките има,
	просто, както минава, човек си го взима!
	Много е хубав този приказен град,
	макар че съм чувал един мой познат
	да се смее: — Хи-хи!

	Град пълен с елхи!
	Не ми се вярва, че той съществува!
	Туй дете го сънува! —
	Но дори да е тъй, какво от това?
	Нали свети с елхите си във мойта глава!

