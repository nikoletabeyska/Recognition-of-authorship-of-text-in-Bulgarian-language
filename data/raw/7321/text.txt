
	1
	Аз владея ширината на безбрежните простори —
	в мене слънцето изгрява и вселената говори!

	И когато притъмнеят висините ведросини
	в теменужната прохлада на затишие и сън,
	аз прехвъркам лекокрилен над полета и градини
	и събирам боговете с миротворния си звън.

	И понесени далеко над самотните поляни,
	веем вихрени одежди — и над сънните земи
	бием медните езици на загадъчни камбани
	и пируваме и пеем в напластените тъми.

	И забравили тъгата на суетностите черни —
	в онзи час, когато всичко в примирение мълчи, —
	ний танцуваме и пеем из просторите вечерни
	и пленително се греем в златолунните лъчи.

	А когато светло утро издалеко се разведри
	и разлее на потоци топли, румени зари,
	ний откриваме простора на безбрежията ведри
	и събуждаме живота на задрямали гори.

	И невидимо-самотни приласкваме цветята
	и наливаме ги с бисер, руйно вино и роса —
	и прехвъркаме далеко, надалеко из полята —
	и се губим в ширината на самите небеса.

	А понесени високо палим слънцето и греем —
	греем с топлата отрада на всемирна красота —
	и в лъчистата му мрежа ний пируваме и пеем,
	пеем гордо — и всемощно благославяме света.

	Аз владея ширината на безбрежните простори —
	в мене слънцето изгрява и вселената говори!

	2

	Кат влюбена щерка зората умира
	сред златния трепет на късни лъчи
	и вечерен здрач се над мене простира.
	Но детската радост безумно прозира
	в лазурния поглед на мойте очи.

	Тъмнеят и тръпнат безбрежия сини
	и гасне простора от златни зари.
	Но в пъстрия губер на мойте градини
	и в будния трепет на мойте долини
	невидимо утро гори.

	И в топлата ласка на вятъра нежен
	усещам душата на мира дълбок
	и тръпна, кат пролет под покрива снежен —
	и аз съм далечен — и много безбрежен —
	и аз съм самотен кат бог!

	3

	И в златните полета на къдравата есен,
	под грейналите багри на румен златоткан,
	аз пея, превъвзмогнат, предутринната песен
	и винаги съм влюбен, и всякога пиян.

	И в снежните пустини на ледената зима,
	под стъкления поглед на белия саван,
	аз пея зачарован мелодия любима
	и винаги съм влюбен, и всякога пиян.

	И в звучните градини на блудницата пролет,
	сред пъстрите прегръдки на губера разстлан,
	аз тръпна под крилата на детския си полет
	н винаги съм влюбен, и всякога пиян.

	И в пладнешкия задух на грейналото лето,
	когато тръпне плодът от сокове налян,
	аз мирно благославям земята и небето
	и винаги съм влюбен, и всякога пиян.

	4

	На много утрини отворих аз вратата,
	на много вечери навеях от сънят
	и пих на всяко цвете от росата,
	и пих на всяка чашка от дъхът.
	И в тоя час душата ми е пълна
	със цветен прах от всички дървеса:
	човек и бог, аз всичко ще погълна,
	че слънце дишат мойте небеса.

	По водна шир понесох аз кораби —
	и всяка твар усети моя зов.
	И в тъмний град от зверове и раби
	запалих слънце — пламък и любов.
	И в тоя час небето пак ми шепне,
	небето пак ме грее и зове —
	и в ласките ми всяка вейка трепне,
	че пролет дишат моите ветрове.

	5

	Аз се раждам из вълните на подводия дълбоки
	лъчезарен и прозрачен, като светъл маргарит,
	и прехвъркам по безкрайни и неведоми посоки —
	и под свода необятен на лазурите високи
	дигам замъци от злато и въздушен хризолит.

	Дигам замъци и кули и над мировете пея —
	сам вселена и природа — и в природата съм Пан;
	ту запален като слънце над безбрежията грея;
	ту умирам като феникс — и възкръсвам, и живея —
	сам горение и слънце и стихиен океан.

	А в безоблачните сфери, превъзмогнал боговете,
	пия нощната прохлада и предпладнешкия зной —
	и запълням като тайна всеки миг от вековете —
	и в далечните пространства разговарям с ветровете,
	сам желание и буря, и фъртуна, и покой.

	А в широката си пазва крия всички небосклони —
	моят мир е необятен и загадъчно-дълбок.
	Мойте пътища завиват по неведоми наклони —
	и в безбрежните предели кой би смогнал да догони
	моя облак буреносен и желание на бог?

	6

	Сърцето ми в скръбта се не събира:
	безбрежен и широк е моят мир.
	То трепета на всеки лист разбира,
	то слънце е и светла кръгошир.
	То слънце е — и в него аз се грея —
	самичък бог сред свойта самота —
	и в песента си страдам и живея,
	и в песента ми влюбен е света.

	От край до край вселената владея
	и пъстроцветен вий се моят път;
	като небе над мировете грея,
	че в мен умира и самата смърт;
	и като ручей светло-бистротечен,
	аз напоявам цветните лъки;
	и като слънце пламенен и вечен,
	аз разтопявам ледните реки.

	Където мина, пътища чертая,
	безоблачен и ведър като ден;
	във мене е началото и края
	и мъката на всеки детски блен;
	пред мене е широко и просторно
	и пия аз от слънцето зари;
	и аз горя и пея неуморно,
	че в мойта песен слънцето гори.

	7

	Аз нося живота на детските ласки
	и звучния спектър на чудна дъга;
	аз нося играта на светлите краски
	и тиха нерадост, и топла тъга.
	Аз нося лазура на волни простори —
	безкрайно далечен, безкрайно дълбок.
	През мене и в мене небето говори
	и пее душата на вечния бог.
	И вечно залутан в пустини безкрайни,
	аз нося прохлада и топли лъчи,
	че в мене живеят предутрини тайни
	и слънцето грее през мойте очи.

	8

	Аз живея в цветната природа
	на широка, необятна хижа
	и безгрешен като боговете,
	крия там съдбата на света.
	Моят дух не зная що е болка,
	моят дух не знае що е грижа:
	аз се раждам светъл като песен
	в люлката на всяка самота.

	Имам аз и шумни водопади,
	и балкани шеметни и снежни;
	имам житни златокласи ниви
	и широки пролетни лъки;
	имам топли макови градини
	и полета сочни и безбрежни,
	по които бавно лъкатушат
	бистросини езерни реки.

	Имам аз и люлка от зефири
	и дъбрави цветно-къдролисти.
	В мене всичко живо се възражда,
	в мене ваичко мъртво се руши.
	И безгрешен като боговете,
	аз обичам висините чисти.
	аз обичам лунните девойки
	и съня на детските души.

	А в часа на пролетната вечер
	в сянката на сферите безкрайни
	аз целувам трепетно звездите
	и лаская златната луна.
	И прегърнал шеметно земята,
	аз й шепна вечните си тайни —
	тайните, в които лъкатуши
	изворът на всяка светлина.

	Аз живея в цветната природа
	на широка, необятна хижа
	и безгрешен като боговете,
	крия там съдбата на света.
	Моят дух не знае що е болка,
	моят дух не знае що е грижа:
	аз се раждам светъл като песен
	в люлката на всяка самота.

	9

	Стихиен и метежен, аз паля лесовете
	и в пламъка им бурен възпламвам и горя —
	и раждам се безумно в съня на вековете —
	самичък късна вечер и утринна заря.

	И грея над полята далечни и безбрежни —
	полята нацъфтели от мойта топлина;
	и пия аромата на утрините нежни —
	самичък нежно утро и бяла светлина.

	И грея през мъглите на своето съмнение,
	и себе си изграждам, и себе си руша —
	и в светлите чертози на моето рождение
	усмихната се ражда световната душа.

	Аз съм облак лекокрилен, облак бледен и прозрачен —
	и люлея се запален от вечерните зари;
	аз съм облак лекокрилен, застрашителен и мрачен —
	и поройно се изливам над полета и гори.

	И гальовно оросявам цветнокъдрите градини —
	цветнокъдрите градини пият моята роса.
	Аз съм облак бързотечен във простори ведросини —
	в мен са мощно въплотени животворни чудеса.

	В мен са мощно въплотени черни мълнии и бури
	и залутан вечно търся на безбрежия брега…
	Аз съм облак бързотечен по разстланите лазури,
	аз съм облак бързотечен — светла радост и тъга.

	11

	Земята ме роди, небето ме отхрани —
	световен властелин и син на боговете.
	Владетел на гори и бурни урагани —
	във моето небе живеят ветровете.

	Размирно-величав и нежен като пролет —
	запалени от мен възпламнуват слънцата.
	Стремителен и горд е смелият ми полет
	и в моето сърце пленени са сърцата.

	На тоя смъртен мир без вяра и отрада
	аз дъхнах трепета на свойта вечна жажда.
	Под моето небе природата е млада,
	под моето небе природата се ражда.

	И винаги един — фъртуна и тревога, —
	земята любя аз и слънцето милея;
	и вечно окрилен и буден като бога —
	земята ме роди да паля и да грея.

	Земята ме роди, небето ме отхрани —
	световен властелин и син на боговете.
	Владетел на гори и бурни урагани —
	във моето небе живеят ветровете.

	12

	Аз горд съм като слънцето и нежен —
	и нежен като вечерно небе.
	Духът ми е стихиен и метежен
	и аз съм горд, просторен и безбрежен —
	безбрежен като пролетно небе.

	Аз горд съм като слънцето и щедър —
	и щедър като майката земя.
	Духът ми е безоблачен и ведър.
	и аз съм горд и горестен, и щедър —
	и щедър като родната земя.

	13

	Обичам тишината на утрините бели
	и бисерния блясък на тяхната роса;
	обичам и нощите — нощите навалели —
	и приказките техни за странни чудеса.

	Обичам всяка пролет и рожбите й нежни,
	обичам и тъгата на есенния ден.
	но любя и размаха на бурите метежни,
	и тихата девойка, потънала във свен.

