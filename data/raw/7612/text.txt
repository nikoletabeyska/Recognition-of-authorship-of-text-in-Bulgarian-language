
	И ще тръгнем ний из планината.
	И ще се изгубим във гората.
	И ще си припомня имената
	на дърветата и на цветята,
	на тревите, птиците —
	на всичко.

	Аз не мога. Ти бъди дете.
	И побързай. Забрави баща си.
	Старата гора ще те вплете
	в себе си, в езика си —
	в смеха си.
	Ще събуди после седемте
	дългобради и добри джуджета…
	Само ти бъди дете — и те
	ще са твои — вярвай им, момчето ми.
	И върви.
	И вярвай,
	и върви.
	С мъдрите дървета се ръкувай.
	Засвири със смешните треви.
	С тъжните глухарчета танцувай.
	Моите съвети забрави.
	Слушай ти тревата милостива.

	Слушай ти водата — и върви.
	И събуждай всяка самодива.
	И върви.
	И вярвай,
	и върви.
	Докато се свечерят дърветата.
	И изгреят — запламтят лалетата.
	Целуни ръцете на джуджетата
	и хвани ръката на пътеката —
	ще те доведе при мене тя
	и ще свети тя,
	ще слуша тя…
	Ти разказвай. Ти бъди Големия.
	Помогни ми ти да дораста.
	Ще напиша аз стихотворение…

	И на тебе ще го посветя.

