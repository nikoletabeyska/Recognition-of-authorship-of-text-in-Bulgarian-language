
	По пътя се връщат разбитите части.
	Отиваме ние на тяхното място.
	Наоколо мрак. Като рог е нощта
	и само ботушите шляпат в калта.
	Без поздрав, без глас отминаваме ние.
	Ще стигнем в зори. В зори ще се бием.

	А някой там дълго-предълго запял.
	Ей, друже, защо ни е твоята жал?
	Подхванеш, а думите в гърлото спират.
	Не думи, а сълзи в очите напират.
	Вървиш и съзираш през сълзи в нощта
	далечни и близки, любими неща.
	… Задухва пак вятър… И ето го Сливен.
	Над него баирите бдят мълчаливо.
	А вкъщи е мама… кукува сама,
	теши се със моите стари писма.
	Ах, нашият Сливен. Тук раснах, пораснах
	на моето време с мечти опасни.
	Тук нашата светла идея разбрах
	и крепнех чрез нея, и с нея горях.
	Еднаж ли из нашите крайни квартали
	събрани другари сме гласно мечтали
	за „първата схватка“, за „сетния бой“,
	за нашата победа, за нашия строй…
	А колко загинаха, колко измряха?
	Редиците наши съвсем оредяха…
	Борбата мечтите ни осъществи.
	Врагът е пред тебе. Ти само върви!
	Върви за мечтите от нас доживени,
	върви, знамената пред нас са развени.
	Не гледай калта, тъмнината, нощта,
	със тебе са всички любими неща.
	Макар и наведени, нека да пеем.
	Разбитите връщат се, ний ще успеем.

	Наоколо мрак. Като рог е нощта.
	И шляпат, и шляпат ботуши в калта.
	По пътя се връщат разбитите части,
	отиваме ние на тяхното място.

	1949

