
	На чувствата ни тъничката нишка,
	опъната до скъсване, трепти.
	Секунда още и навярно с нищо
	не ще я залепим ни аз, ни ти.
	Единият, поне за малко само,
	да беше поотпуснал своя край…
	Наистина ли е беда голяма
	самодоволното „Нали бях прав!“…
	За примирителното „Да“, насила
	изтръгнато от моята душа,
	пространството помежду нас скъсило,
	дали да се упреквам във лъжа?
	И да оставя подлото „Все аз ли?“
	фатално да ме дръпне настрани…
	Посоката на чаканото щастие
	едва ли е в самотните ни дни…
	На всичко мое миговете лобни
	на всичко наше може би са лек…
	…Макар че няма поза по-удобна
	от позата на неразбран човек…

