

	Заборавих да са жена,
		драм-бамба-лумба-драм!
	дор ма чичо не подкани,
		драм-бамба-лумба-драм!*
	[* „Драм-бамба-лумба-драм“ са повтаря подир секи стих, но тоя вариант е само за ония ергени, на които са побелели космите; а на които са изпадали и зъбите — те трябва да повтарят: „Таралити-трамба-ламба“ (б.а. — Х.Б.).]
	„Ожени се чичовото,
	та си земи сляпа Райка,
	тамам мома на сто годин,
	а ти ерген сто и двайсет.“
	Послушах го, зажених са,
	изпроводих сватовете,
	сватовете, кумовете,
	земахме си невястата,
	пратихме я на бял Дунав
	да са мие, да са трие,
	да са реши, да са щипе.
	Изтръкала кола хума,
	изтрошила кош гребене;
	пратихме я в черковата, —
	пуста хубост, пуста гиздост!
	Поповете онемеле,
	калугере ослепеле!
	Вов неделя ни венчаха,
	вов понделник е родила:
	едно дете, мъжко дете,
	със опинци, със цървулци
	със остенът пред волове;
	зъбите му като тесли,
	въшките му като прасци,
	гнидите му като телци.
	Погледах го, почудих са,
	а то викна та ми запя:
		таралити-трамба-ламба!


	Е, г. Шишков, подир тая песен убеди ли са, че и у българина има поезия, и поезия, пълна с грации и с нежност? Блазе ти, че от поезия барем отбираш! Тая песен „Будилникът“ препоръча на твоят висок критериум, но с условие: по-напред да додеш да си опереш мозъкът на Дунава. А г. Войников добре ще стори да турне тая песен на ноти, та кога му каже българският народ: „ела, синко, да ти дам хилядо жълтици, да съставиш театрална трупа“, — той доде да я изпее на букурещките ергени, които, като младежи, разбира са, и представители на тоя народ, най-много ще пожертвуват за това „училище на народът“. А оркестърът на _„Бременските музиканти“_ е готов: с гайдата pan Стоянов, с тъпанът domnu Мънзов, а с дзурлата г. Друмев (ако предпочете да стане владика — то друга работа). А за капелмайстор добре ще е, ако се съгласи да приеме m-r Паничков, на когото тънкият музикален слух отдавна вече е познат на г. Войникова.
