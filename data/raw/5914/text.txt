	Пътник минавал край реката и чул викове за помощ от едно дете, което се давело.
	— Абе, момче — захокал го той, — къпе ли се на такова място? Че питай по-напред хората, па тогава влизай във водата.
	— Ако ще ме спасяваш, спасявай ме, после ще ми кажеш какво трябва да правя!
	— Я го виж, нахалник, той ще ми дава команди! — възмутил се пътникът и си тръгнал.
	Добре, че в минутата минал и друг пътник, който само при вида на давещото се дете с два подскока стигнал до реката и го извадил, та баснята завършва оптимистично, защото и без това трябва да ограничаваме детската смъртност.
