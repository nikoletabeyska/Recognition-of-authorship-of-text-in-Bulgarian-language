
	Към теб молитва шепнем,
	о промисъл всевишна,
	със толкоз малко думи
	и с толкоз много жал, —
	из жилите сурово
	тупти кръвта предищна,
	но погледът тревожен
	на север се е спрял.

	Преди смъртта студена
	дъха ни да отнеме,
	последните ни мисли
	в забрава облекчи,
	че всичко преживяно,
	дори от дълго време,
	възкръснало се ниже
	пред скръбните очи.

	Изпъква ненадейно
	и онзи покрив низък,
	където всички мълком
	се молят в този час,
	а тази нощ ще видят
	в съня си някой близък,
	и в вятъра ще слушат
	посмъртния му глас.

	Вдъхни ни, вечни боже,
	последна упоритост
	пред ужаса пороен
	на новия потоп,
	и низпосли утеха
	за майките, които
	за нас ще правят помен
	над всеки людски гроб.

	О, скоро там, отсреща,
	съдбата ще надникне,
	смъртта ще заговори
	из хиляди гърла, —
	и всички мои братя,
	които ти обикна,
	невидим прекръсти ги
	по чистите чела.

	И те, когато падат,
	добили вечно име,
	издъхващи да видят
	в изгрял небесен знак,
	че те са твойте нови
	безсмъртни херувими,
	които ти очакваш
	на своя вечен праг.

