
	Тук съм — сред празни дихания
	и чакам прегърнал нощта,
	след всички сълзи и страдания —
	във мен да се влееш с дъжда.

	Изпълни ме отново със вяра
	и отпивай ме — устните впила,
	победи във душата ми звяра,
	и върни ми отнетата сила!

	Открадни ми сърцето от мрака!
	Влез във него! След туй заключи!
	Нека никога друга не чака —
	само твоите красиви очи!

	Ти си моята свята икона.
	Ти си лъч светлина във безкрая.
	Ти си моята черна Мадона.
	Ти си пътя от Ада към Рая.

	Тук съм в тъмното — вече умиращ.
	Всеки пламък тъмата гаси.
	И руши се света ми пулсиращ.
	Още само веднъж…ме спаси!

