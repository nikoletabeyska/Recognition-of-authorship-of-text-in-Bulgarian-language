
	Аз във двайсет и първия век,
	като в Двайстия, пак ще съм нужен;
	не раздран на цитати послушни,
	а разхвърлян по люлки въздушни,
	излетели с възторжен ек.

	Век, без грубости опитомен,
	залюлявам те аз до небето —
	също както засилвам хлапето
	сополиво, с очи като мен.

	Аз във Двайсет и Първи Век
	ще прекрача, уви, не невръстен,
	но и не като старче небръснато,
	като злобно мърморещ човек.

	Ще достигна, изпънал снага
	синевата ти изумена,
	като клонка на суха леска,
	но останала все тъй зелена.

	С лакти път ще проправя до теб,
	като на първенство с куп Пелета,
	в твоя свят, съграден от мелета —
	безпаспортен, безвластен, безхлеб.

	Стигнал в Двайсет и Първи — встрани
	ще съгледам и вас, несравними
	с никой нявгашни мои любими,
	достолепни и на старини.

	Там са братята ми по перо,
	като в топла читалня изкусно —
	не по рафтове, а по устни
	подредени — с любов, с добро.

	Двайсти век бе затънал в кръв,
	но познаваше букви и ноти.
	Ако случи се, Двайсет и Първи,
	да разлистваш ти само банкноти?

	Ако случи се да си замесен
	от безлюбие и безстрастие,
	усмъртяващо скучното щастие
	ако всички несрети замести?

	Ако фукльо си ти, нахал,
	и за нас, дето пуснахме смели
	твоя дух от бутилката — вял
	се разсейваш и зъб не обелиш?
	Ще извикам: така не бива!
	Ще пристигна като на нива,
	дето камъни съм орал.

	В тебе, слово на новия ден,
	в изкласилото многогласие
	ще нагазя — и клас до клас ще е
	там полегнал в поклон пред мен.

