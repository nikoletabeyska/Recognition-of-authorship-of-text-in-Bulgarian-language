
	Слепиха се ресници;
	в умора и безсилье
	главица ти склони —
	и бисерни сълзици
	зарони, драго пиле,
	по хубави страни.

	Родена е за радост
	душа ти безпокойна:
	не скърби и злини —
	до гроба само сладост
	тя в спомените свои
	желай да съхрани.

	А мойта…Небесата
	на есента унила
	по-светли са от ней —
	и тя, звездица злата,
	докрай все тъй горчила
	досадно ще ти вей…

	С раздяла ний двамина
	ще скършим скоро младост
	нерада досега —
	и горко щем проклина:
	аз — твойта клета радост
	ти — моята тъга.

