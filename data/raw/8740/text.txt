	„Нека да ме омагьосат!“
	Драга редакция,
	Знам, че медиите са ангажирани с много болни проблеми в тежко болната ни държава: престъпност, корупция, политическа демагогия, бездарието и безхаберието на министри и чиновници. Забравили сме, обаче, една много по-тежка и по-опасна диагноза — болестта на духа. В сравнение с нея, останалите рани по колективното народно тяло могат да се опишат като грип съпоставен с раково заболяване. Тук страданието е невидимо, агонията мълчалива, но от това нещата далеч не стават по-малко страшни…
	Като при колективна масова истерия, всеки втори в България се счита за омагьосан. При професионални „магове“, които „развалят магии“ търчат млади и стари, мъже и жени, бедни пенсионери и момичета. Правенето и развалянето на магии се експонира и преекспонира по телевизия, радио, вестници и списания. Ако някой не се е потрудил и се провали на изпити, разбира се, виновен е не неговият мързел, а завистлива съседка, която е направила магия против успех. Ако пълничка и пъпчива тийнейджърка не спечели сърцето на красивата футболна звезда на класа, виновна е пак „черната магия“, а не естественият факт, че момчето е предпочело стройната мажоретка. Болни тичат при маговете за отвари, билки, пренасочване на енергиите, махане на циреи и брадавици, лекуване на рак. Бизнесмени, вместо да проучат маркетинга, търчат при астроложките да им направят хороскоп с делова насоченост. Врачки и ясновидки въртят страхотна търговия с гадаене на таро, кафе, ръка, чаени листенца, нищо чудно и кучешки изпражнения!
	И всеки е единствен и най-талантлив. Няма ясновидка, която да не твърди, че е наследница на баба Ванга, нито екстрасенс или астролог, когото да не са удостоили с контакт и съобщения мъдри водачи, духове, а понякога и сам Бог.
	В тази легализирана лудница всичко се продава: талисмани, амулети, муски, билки, арабски текстове за омагьосване, вуду кукли, набодени с карфици с цел умъртвяване на съседката. Списъкът е безкраен.
	И никой не разбира, че не е чак толкова лесно да се омагьоса човек. Ако беше така, при нашата колективна завист и злоба, да сме се натръшкали всички до един. Пак никой не желае да приеме, че в повечето случаи все пак е за предпочитане да отидеш при интерниста или хирурга, вместо при екстрасенса и баячката. Хората отказват да разберат, че да узнаят бъдещето не винаги е полезно, а понякога може да се окаже и доста вредно. Баба Ванга приемаше само хора, които са в истинска и много тежка беда. Ако Бог искаше да знаем какво ще ни се случи утре или след година, щеше да стори така, че това да е възможно, но би изчезнала всяка тръпка на очакване и вълнение в живота.
	Нямаше да има нищо лошо, ако хората, които претендират да са надарени, правеха опит да помогнат безкористно на себеподобните си, както са правели Ванга, Слава Севрюкова, Преподобна Стойна. Нищо подобно! 99% от самообявилите се „окултисти“, „езотерици“ и т.н. скубят ближния си без жал, направо му изсмукват кръвчицата!
	А какво прави държавата? Ами просто потрива ръце и си събира данъците, както и от жриците на платената любов. Парите не миришат, нали? А Църквата? Предпочита да се занимава със собствените си ежби и да си дели имотите. Едва ли има нещо по-бездушно и сухо от нейните ритуали напоследък. Но правят ли духовниците нещо да изобличат шарлатаните? Най-много да измънкат неубедително някакво общо неодобрение, без сила, красноречие и апостолски плам. Даже от телевизията разбрах, че някакъв селски свещеник претендирал да разваля магия, а един от платените магове посъветвал моя читателка да отиде да й четат Киприановата молитва, преди да внесе таксата си и при него за разваляне на магията. Нещо като примирие между конкурениция и разпределение на ловните територии.
	Заприличали сме на колективна психиатрия. Липсват ни само тапицираните стени и онези специални ризи, които се закопчават само отзад.
	С добрата воля на едно голямо българско издателство побликувах книга, озаглавена „Свещената магия“, в която изобличавам злоупотребата с това възвишено, древно и прекрасно изкуство и, според читателите, които ми пишат писма, направо съм бръкнала с голи ръце в гнездо на оси. Ако в 21 век имаше клади, щях да се превърна в най-голямата пържола в страната не по желание на Църквата, а с усилията на платените използвачи, на маговете бакали.
	Ако Църква, държава, учени, истински магове и психолози предпочитат да не хвърлят камък в рядката кал и си мълчат, това си е тяхно право. От днес аз обявявам война на всеки, който използва магията, ясновидството, лечителството, както и други свои паранормални дарби за пари! Време е да се изгонят търговците от храма! Време е да не се използват бисерите за свине! Време е да се сложи край на духовната проституция!
	В тази война няма да използвам заклинания, амулети, енергията си, съдебни искове, клевети или интриги. Това са оръжията на слабите! Ще използвам само меча на Гебура, оръжието на разгневената справедливост и словото си. На хората ще кажа. Не се страхувайте и не си давайте парите на самообявили се „таланти“.
	Приканвам шарлатаните да ме опровергаят, ако им стиска! Нека докажат, че е редно да използват духовните си дарби за пари, че в думите ми няма истина! А пък като са толкова велики нека ме омагьосат. Ръкавицата е хвърлена!
