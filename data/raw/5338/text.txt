
	Тъмносив каскет, изпобеляла блуза,
	дързост в погледа гори,
	алена кръв по одрасканата буза
	в тънка ивица струи.

	Спряло пред грамадната скала в закана,
	сръчно чука то върти;
	под целувките на хладната стомана
	камъка в искри пламти.

	И далече по чукарите, където
	утринна мъгла дими,
	мигом от крилатия ветрец подзето,
	бодро ехото гърми.

	Верен удар удара спокойно гони,
	екнат сънните гори;
	а скалата пука, цепи се и рони
	в кехлибарени искри…

	— Хей, другарю, ти какво решил си с чука!
	С тоя трясък и искри?
	— Аз ли? Път ще се прокара, друже, тука,
	нов път в тези канари!

	„Младеж“, 14 октомври 1922

