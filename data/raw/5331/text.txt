
	Когато в ранна утрин изток се топи
	в море от пламък златоален —
	върви той редом с бледоликите тълпи
	и сам пламти от гняв запален.

	Под тежките му стъпки каменния град
	изтръпва и намръщен се събужда
	и улиците бликат своя вик познат —
	викът на многолика нужда.

	Ала сред бръчките на мрачното чело
	не тиха скръб е начертана —
	днес в тях закърмя се великото дело
	и буреносната закана.

	Днес няма вече роба свит и примерен,
	отпуснал немощно ръцете:
	това е новий Прометей, освободен
	от игото на боговете.

	През ранните зори на новия живот
	пристъпя той с походка дръзка
	и пред потъналия в мрак човешки род
	рубинени огньове пръска.

