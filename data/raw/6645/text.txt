
	Махнете се, паркове с рози уханни!
	Да бродят там галени градски чеда!
	Аз търся скалите, със сняг увенчани,
	где има любов, где цари свобода.
	Каледонийо, влюбен съм в твоите грамади,
	там мълнии палят в небето пожар,
	там вместо фонтани шумят водопади —
	за твоите долини тъжа, Лох-на-Гар*.
	[* Лох-на-Гар — връх в Северна Шотландия. Каледония — старинно наименование на Шотландия. Кълоден — селище в Северна Шотландия, където през 1746 г. последният представител на Стюартите и претендент за английския престол принц Чарлс Едуард претърпява окончателно поражение. Бел. ред.]

	Премина сред тях мойто детство щастливо;
	там носех шотландска барета и плед;
	през твоя лес боров вървях мълчаливо,
	от спомен за вождове мъртви обзет.
	Не се връщах вкъщи, преди да изгрее
	звездата полярна със сребърен чар;
	духът на легендите в мене живее,
	които разказват във теб, Лох-на-Гар.

	„О, сенки на мъртви! На мен ли шептите
	и с вихъра ваши ли думи летят?“
	Навярно духът на герой в тъмнините
	препуска със вятъра в родния кът.
	Когато край Лох-на-Гар буря затътне,
	когато е зимата в своя разгар —
	докарват фъртуните облаци мътни
	и сенки блуждаят над теб, Лох-на-Гар!

	Видение тъмно не ви ли разказа
	Защо бас съдбата не би награди?
	В Кълоден за смърт ориста би беляза.
	Венци и победи не би отреди.
	Щастливи геройската смърт би направи
	и гроб са ви днес пещерите в Бремар*.
	Шотландската гайда неспирно ви слави
	и ехото пее за вас в Лох-на-Гар.
	[* Бремар — селище в планинска Шотландия /Хайленд/, където известно време принц Чарлс Едуард се укрива, преди да отплава за Франция. Бел. ред.]

	Напуснах те аз преди много години,
	ще дойда пак — странника ти приюти!
	На мене със своите голи долини
	по-мил от полята английски си ти.
	О, Английо! Твоята хубост е стайна
	за мен, скитал там от чукар на чукар.
	Магьосва ме вашта мощ дива, безкрайна —
	о, стръмни и мрачни била в Лох-на-Гар!

	1806

