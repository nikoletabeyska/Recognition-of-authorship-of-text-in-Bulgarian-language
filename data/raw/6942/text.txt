
	И дните безследно минуват,
	унесени в свойта печал,
	и сякаш видения плуват
	над есенен гроб запустял.

	Забулени вечери тихо
	затварят вси порти в света,
	но своята книга разкриха
	за минали дни да чета.

	През нощите кораби нями
	секат безконечни тъми,
	не виждам аз моето знаме,
	по мачтите призрак шуми.

	А сутрин в просъница трепват
	надежда и хубост и зной,
	и сякаш се клонища сепват,
	сломени от тежък покой.

