
	Горко ти. Неволно може би,
		неволно, но внезапно потъмняла,
	моята любов ти днес уби.
		И горко ти, жена. Бездихно занемяла,
	и стоиш и гледаш. Туй е тя,
		невинната: как хубава изглежда
	в накит от увехнали цветя!
		И те са твои: първата надежда
	ти през май и беше дала с тях…
		Любувай се. Тя сякаш е заспала
	Устните и дишат още смях.
		Тя сякаш спи засмяна под воала
	на лазурния си майски блян…
		Продумай и: не ще се тя събуди,
	мрътвата навеки. Да, без свян
		най-тихо с нея се прости: без луди
	викове на укор или жал…
		Заслужва тя, в прегръдките на гроба,
	помена с добро: тя бе кристал
		от чистота. Заслужва тя без злоба
	спомена в сърце — и той ще тлей
		в сърцето ти, навеки люта рана…
	Взирай се. Тя тъй ще оживей,
		от светла нежност цяла изтъкана,
	призрак в твоите следи. Сама,
		къде ще бягаш ти? Уви, където
	можеш и намериш: и в тъма,
		и в светло се укрий… Търси сърцето
	майчино, търси на мъж любим
		прегръдките: търси навсъде… Няма
	да намериш мир — в отровен дим
		всегда и вред… От пъкъл по-голяма
	бездна разкаяние: тъй нов
		живота-път те чака… В горест няма,
	аз ще жаля тебе и любов, —
				своята любов!

