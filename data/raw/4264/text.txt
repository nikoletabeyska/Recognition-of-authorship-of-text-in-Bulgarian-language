	Сутрин ставате рано, бързате да не закъснеете за работа, а на ъгъла ви спира голям афиш с черни, едри букви: „Манифест към българския народ“… Боже мой! Пак война!… Пред манифеста разтревожена групичка чете плахо: „Ние, Фердинанд първи…“ Проклина някаква бабичка, повдигат се на пръсти изплашени деца, трепере и се взира в манифеста пожълтяла млада жена, а по навъсените мъжки лица лежи и тревога, и злоба:
	— Нали неутралитет уж щяхме да пазим! Пак ли ще воюваме?…
	— Нека воюват тези, които я обявяват.
	— Стт! Нямате думата! Отечеството говори…

	* * *
	По окопите цяла нощ е беснял ураганен огън. Всичко е разорано. Трупове пред окопите, трупове в тях, трупове в телените мрежи, увиснали и разкъсани. Неприбрани ранени и охкат, и плачат като деца. Тежи намръщеното небе, ръми ситен есенен дъжд, мътни, калночервени ивици се стичат из труповете. Смазани от умора, войниците се гушат в галериите. Сиви силуети, лентички тютюнев дим и мрачни думи през зъби.
	— Проклета война! Проклето тегло! Няма край!…
	— Всичко ще се свърши, когато свършим всички.
	— Може и по-рано — когато хвърлим пушките.
	— Кой говори там? Пак ли ти?… Когато народният дълг говори, нямаш думата!

	* * *
	Пред военния прокурор стои млад, брадясал момък, с измъчено продълговато лице.
	— Вие сте карали войниците да хвърлят пушките, вие сте бунтували другарите си в тия съдбоносни за народа дни!
	— Съдбоносни са не за народа, а за тия, които грабят и мамят народа, които обявяват война, за да останат в тила… Нека и те дойдат в окопите.
	— Ст! Нямате думата!…
	Насапуненото въже или куршумът отнемат завинаги думата.

	* * *
	— Ние тук мрем от куршуми, мрем от студ и малария, децата и жените гладуват, а там грабят, а там си пълнят джобовете.
	— Ние сме голи, ние ходим по чорапи… с един ботуш. Зима иде, а носим летни скъсани ризи… Защо не сключите мир?
	— По този въпрос ние имаме думата — вярвайте в своите министри.
	— Не можем повече да вярваме… Толкова време ни лъжете!…
	И от фронта, през Радомир и Владая, се проточват на колони и групи разбунтувани войници.
	— Стойте! Къде отивате?
	— В София! В София! Там! Искаме сметка ние!
	— Не може!…
	— Но ние искаме! Не можем повече да чакаме и да мрем зарад вашите доставки, зарад вашите тютюни… Искаме да кажем и ние своята дума!
	— Не може! Предателите нямат думата. Или не разбирате български? Тогава може би немски?
	… И германската артилерия доказва, че нямат думата.

	* * *
	По улицата буйна демонстрация.
	— Хляб! Хляб! Долу скъпотията! Долу народните грабители.
	— Спрете! Къде отивате!
	— Искаме хляб, искаме евтин живот. Искаме наказание за спекулантите. Няма ли кой да ни чуе?
	— Ст! Мълчете! Във Версайл се сключва мирът, съдбата на България виси на косъм.
	И думата се дава на пушките, камшиците и саблите.

	* * *
	По улицата пак афиши: „Народът има думата на 19 ноември!“ „Пред народен съд виновниците за войните!“
	— Ние не сме виновни за войните — политическото положение беше такова.
	— А спекулацията, ограбването?
	— И за туй не сме виновни — стопанското положение беше такова… Ние изобщо не сме виновни. Дайте ни думата да се обясним.
	— Ст! Мълчете! Днес вие пък нямате думата!
