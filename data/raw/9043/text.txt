	След като завърши приказката той се отпусна в удобния стол и тъкмо притвори очи, до писалището му застана оловният войник.
	— Не те очаквах — въздъхна писателят и си наля още малко кафе. — Какво искаш?
	— Защо ме уби? — попита войникът.
	— Мислех, че си храбър оловен войник — каза писателят.
	— Разбира се, че съм храбър оловен войник! — възкликна онзи — Само че не искам това да си го знаем само ние с вас.
	— Добре — с досада рече писателят. — Дай да видим какво ще стане, ако те убия по-късно…
	— Нека и тя да узнае, че съм смел — помоли войникът. — И да ме обикне както я обичам аз.
	— Така-а-а — проточи писателят.
	— Дайте ми мъничко любов, съвсем мъничко, само един миг, пък после правете с мен каквото искате!
	— Бих могъл да я убия заедно с тебе…
	— Защо?
	— Ами… тя идва при тебе заради секса, обаче навлиза в твоите неща и вече няма начин, нали разбираш, много често става така… О, чудесно го измислих!
	— Жестоко! — прекъсна го войникът.
	— Нали?
	— Ужасно е — с болка пророни войникът. — Отвратително е.
	— Я стига! — ядоса се писателят. — Ти ли ще ме учиш да пиша!
	— Ще те убия! — извика войникът.
	Писателят го погледна подигравателно.
	— Ще ви спася — злобно се ухили той. — И тебе, и хартиената ти танцьорка, и любовта ви. Ще ви пусна по света и ще ви оставя да минете през всичката му мърсотия… Обичайте се, нямам нищо против, да видим обаче дали ще се обичате!
	— Но тогава аз няма да бъда храбър оловен войник — промълви войникът, замисли се и добави. — Кажете, писателю, вие вярвате ли, че любовта може да бъде по-силна от смъртта?
	— Глупости! — презрително изсумтя писателят.
	Войникът неочаквано скочи в камината.
	— Чакай! — изрева писателят, но в огъня остана само купчинка пепел.
	Дългата стара пушка, която войникът беше опрял на писалището, се стопи без пламък и постепенно изчезна.
	Писателят дълго седя неподвижен, загледан в тлеещите въглени, после горчиво въздъхна и тъй като не му оставаше нищо друго, написа отново приказката, макар че му беше омръзнала.
