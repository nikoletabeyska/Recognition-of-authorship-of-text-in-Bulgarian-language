
	Аз съм гъвкава, млада, петнайсетгодишна,
	аз съм толкова млада за пръв път до днес,
	несравнима съм с цвят на напъпила вишна.
	Нямам плахост и кротост, и сладък финес.

	Нося тъмния чар на червена лъвица,
	цяла в пищния хаос на джунгли и дни,
	а съм всъщност и морска, и в мойте зеници
	властно вдига морето зелени стени.

	Нося синята кръв на жена индианка,
	с бясна сила в мен ври Оцеолова власт.
	Вижте, вижте сърцето на моята сянка —
	многосърца, стоцветна, различна съм аз,

	а съм само една — и за пръв път съм млада,
	като грабната в миг от дървото сълза,
	като пламък, изригнал от девствена клада,
	като лумнала бързо нагоре лоза.

	Ще раста, ще натрупам във себе си дните
	и живота във трудния негов синтез,
	ала своята сила петнайсетгодишна
	ще запазя такава, каквато е днес.

