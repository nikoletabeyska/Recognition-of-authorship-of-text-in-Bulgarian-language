
	Желал бих да съм цветна предпролетна ливада,
	отхранил трепетлики и плачущи върби
	и цъфнали да пият от моята прохлада
	свенливи теменуги и свилени треви.

	И тихичко прикрити под мойта детелина
	желтурки и врабчета, щурец да весели.
	Да бъда аз ливада, да бъда аз градина
	за пъстри пеперуди и златени пчели.

	И привечер да дремат във мене ветровете,
	а грейналото слънце цял ден да ме пече —
	и чутко да усещам във себе соковете,
	и чутко да усещам живота, че тече.

