
	Тая кротост в стиха ми
	откъде ли се взе,
	като тръпка разтърсва
	мойте спрели нозе,
	като блъска сърцето
	в уж спокойната гръд,
	като цялата аз съм
	скрита жажда за път!

	Тая кротост в стиха ми
	не е искрена. Не!
	Мойте мисли препускат —
	непокорни коне.
	Ако с тях не пътувах
	тайно в жега и студ,
	как могла бих тъй дълго
	да не мръдна оттук!

	Тая кротост в стиха ми
	теб те радва… Аз знам.
	Както знам, че сънуваш
	бели пътища сам.
	Тая кротост в стиха ми
	подарявам ти, щом
	като ласкава стряха
	пази нашия дом.

