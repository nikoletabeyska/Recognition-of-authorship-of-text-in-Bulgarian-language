
	Стих ли пиша, баща ми невидим ще влезе
	да надзърне за малко в синовния свят
	и да види с очите си що за поезия
	правя с нощния странен и лек занаят?

	И гласът му с великденско ехо се носи.
	Ден по ден в обущарница с почерк чевръст
	пише своята книга за българи боси…
	И в градината дъха на вишнева пръст.

	Дойдат баби, обущата скътат във кърпа,
	дълго милват фасона им гладък и фин,
	а баща ми до пладне набързо ги скърпил
	по неделя — за църква, по делник — за скрин.

	Но за цели села от равнинци корави,
	за игриви невести и буйни моми
	той ги прави също изящни, но здрави.
	На хорото мегдана под тях да гърми.

	Тъй го славеха по кръщенета, събори,
	че тогава народът не сгъваше крак
	и кръстоса с обущата много простори.
	Пък и майсторът беше се трудил с мерак.

	И под бързата сянка на облачни стрехи
	расне в моето време великденска вест —
	пее чукче, припява с просторното ехо,
	сякаш пита: ти пишеш ли истински днес?

	И дочувам от звездните устни на свода
	шепне нейде баща ми, заскитан пеша:
	„Стих пиши не за баби, по църкви що ходят,
	а за хората — вдъхвай му трайна душа!“





	Стопанката на двора

	Диша дъжд, с този дъжд ли сега заговорих?
	И под облака с рошава едра брада —
	със зелени уши
				натежалият орех
	нещо слуша потънал дълбоко в дъжда.

	Но дочу ли? Наблизо, почти под земята
	пак се хлопна врата, онемя с бавен стон —
	сякаш вътре в душата на плодното лято
	някой скърши в овошките сухия клон.

	Тя е винаги тук. С топъл поглед се взира
	как тъмнее дъждовният влажен простор.
	Тук за нея единствено тръпне всемирът —
	в този малък, натегнал от клоните двор.

	Всяка пролет с ръцете си нежни и груби
	хвърля тих благослов върху тази земя.
	Нито ден от живота си тя не изгуби —
	затова ни остана в живота сама.

	В този двор всяка птица и корен повика
	да се топлят в грижовния майчински скут.
	И от бавния шепот на тежка мотика
	расне сладкото ехо от дългия труд.

	Тя е цялата тук. Дъждовете прохладни
	тихи устни разтварят в простора зелен
	и от облака нощна забрадка ще падне
	върху мокрото рамо на нейния ден.

	Тя отива към къщи. С дъжда мълчаливо
	носи своя неказана никому жал.
	Диша дъжд и наоколо всичко се слива
	с този дъжд тъй навреме сега завалял.

