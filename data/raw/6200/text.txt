
	На пет-шест разкрача едвам се
		дървета, здания съзират —
	мъгла бездънна — силуети
		край мен изпъкват и замират.

	Вървя и мисля: колко лесно
		в мъглата тежка непрогледна
	бих могъл — срещнал нещо женско —
		тъй както ща да го погледна!

	И мисля още: колко лесно
		бих могъл някъде да влезна,
	набързо нещо да закача
		и пак набързо да изчезна!

	Дочувам шум: деца в мъглата
		въртят се, крият се, играят…
	Вървя и мисля: колко лесно
		ще смаже някое трамваят!

