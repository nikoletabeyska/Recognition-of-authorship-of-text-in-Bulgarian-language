
	В тази бяла лунна тишина
	кой ли свири лунната соната
	и разплаква бледата луна,
	и я сваля до сами стъклата?
	Притвори прозореца!
	Мълчи!
	В долния етаж едно пиано
	свири много тъжно. Не плачи!
	Нищо, че навън се мръкна рано!
	Нищо, че в гнездата, пълни с мрак,
	птиците със влюбени зеници
	тихичко си дават таен знак…
	Не плачи! Нали и ти си птица!…
	Нищо, че тополите шумят
	и раздават обич и прохлада,
	а под тях прегърнати вървят
	всички млади, а и ти си младо!…
	Не скърби, затворено сърце!
	И за теб ще дойде светлината!
	Чувай — долу две добри ръце
	тъжно свирят Лунната соната.

