
	Все чакам някой да ме навести,
	да ми потропа денем, пък и нощем
	и да ми каже тихичко: „Прости,
	забравих те… Ти жив ли си все още?“
	Все чакам… Но напразно! Само тя
	все още ме спохожда, зла и страшна,
	така наречената „Майка Самота“.
	И като кучка по вратата дращи.
	А беше време, кьорав и сакат
	на моята трапеза пи и яде,
	бездомен спа на моя твърд креват…
	Събуди се. И първи ме предаде.
	Какво да му се сърдя? И с уста
	от люта злост защо да го проклинам?
	От времето на Юда и Христа
	предателството е било поминък.
	Все чакам… Никой… Ни дявол, ни бог…
	И само репей с азбука от вятър
	вратата ми изписва с некролог:
	„Живя, но се помина с Добротата!“…

