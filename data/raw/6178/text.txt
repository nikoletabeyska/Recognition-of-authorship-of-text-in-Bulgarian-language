
	Ела и дай ми свойта радост ясна,
	лъчи обилни в мрачна нощ пръсни,
	ела, в нерадост аз самотен гасна,
	в неволя губя свойте златни дни.

	Аз ще открия тъмните си тайни,
	през звездни нощи ще те чакам сам.
	Една ще си в вселената безкрайна,
	като весталка в светъл, хубав храм.

	Разсей скръбта на тъмна орисия,
	усмихната и в радост и в беда,
	най-скъп венец от песни ще ти свия.

	О, хубаво дете, дете безгрешно,
	виж, вече май отлита навсегда,
	а розата увяхва безутешно.

