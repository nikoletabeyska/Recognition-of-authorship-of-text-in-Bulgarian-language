
	В дълъг миг и в просъница сякаш
	върху стръмен площад
	и с афиш за събор —
	беше моето време пресякъл
	оня остър балкански простор —
	с тихо село, протегнало горе
	тежки длани, червени от труд,
	с неколцина забързани хора
	и с добрия човешки уют;
	с тоя бавен
	и ласкав
	син пушек,
	с тото пункт
	с „бърза помощ“ на път…
	Там за мит и в просъница слушах
	как коравата
	борова гръд
	с тъмни сълзи въздишаше плахо.
	И в голямата зимна вселена
	в топъл хор гласове проечаха
	и се лутаха с ехо зелено.
	Покрай пътя се втурнаха внуци
	към дървета, облечени в скреж,
	и порастваха мартенски звуци
	в бяла буря от буен гърмеж.
	И не зная дали ще те видя
	с тоя стръмен площад
	и с афиш за събор —
	малко българско селище Свидня,
	на живота ми дало простор.

