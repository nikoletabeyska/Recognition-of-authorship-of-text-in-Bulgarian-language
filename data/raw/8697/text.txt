
	Във тази чудна бяла нощ къде си?
	И тази нощ ли ме оставяш сам?
	Годината на теб какво донесе?
	На мене ли? Подарък най-голям…
	Една торба със мъка пак остави
	годината под моята елха
	от мъката аз песни ще направя,
	от сълзите — на римите смеха!
	Но песните ми няма да са тъжни —
	до хората ще стигат без скръбта —
	поетите — те винаги са длъжни
	да не показват сълзи пред света!
	Самички свойте сълзи да изпият
	дори в новогодишния си тост
	и хамлетовска мъдрост да разкрият
	на хората всевечния въпрос:
	„Да бъдем ли?…“
	Защо пък да не бъдем?
	Та в бъдното са нашите очи,
	макар светът понявга да ни пъди
	и глътнатият залък да горчи!…
	Годините ще спират като гости,
	но ние ще оставаме след тях,
	защото се обичахме по-просто
	и всяка скръб обръщахме на смях!…
	Във тази чудна бяла нощ къде си?
	Годината на теб какво донесе?

