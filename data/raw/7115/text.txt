
	Обичам те, родино, и ме трови
	поради тебе често ядна скръб,
	под гнет стоименен превивам гръб
	и влача аз, неволник, твоите окови…

	Но що си ти? Земя ли в някои предели?
	Пръстта на тоя дол, на оня хълм,
	еднакво мрътва в зной, под дъжд и гръм
	която днес един — друг утре ще насели?

	Къде си ти, къде, родино моя?
	Нима сред тая повилняла сбир
	от вълци и кози — на длъж и шир
	потирена, чието име е безброя?

	Не си ли ти на майчиното слово,
	що най-напред погали моя слух,
	не си ли откровителния дух:
	на словото, — на битието вечно ново?

	Но то… но то е в мене, тук, където
	ридае миналото — тъмен ек,
	и дето бъдащето — зов далек,
	нашепва сънищата здрачни на сърцето.

	И ти си в мене — ти, родино моя!
	И аз те имам: радостта е скръб…
	Че под неволно бреме вия гръб.
	И аз те имам — за да бъда сам в безброя.

