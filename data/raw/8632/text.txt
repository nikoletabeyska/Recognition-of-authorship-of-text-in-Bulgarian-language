
	Събличай се, полека се събличай
	със грацията дивна на русалка!
	От себе си едно след друго свличай
	прикритията нежни, ала малки
	на свойта плът свенлива, но греховна.
	Нима е грях тъй да те гледам, мила?
	Нали от този вечен грях любовен
	ний всички на света сме се родили?
	Нали от този „грях“, така наречен,
	започва всъщност нашето начало?
	Ако е грях, то този грях е вечен,
	безсмъртен като смъртното ти тяло.
	И като моето, което те обича,
	което тръпне, чака и което…
	Събличай се! Полека се събличай,
	греха да видя и да го усетя,
	в копнежа му да изгоря докрая…
	На този свят горчив и толкоз мрачен
	по-сладко чудо от това не зная:
	жена, която се съблича в здрача…

	Събличай се и ми свети със вечност.

