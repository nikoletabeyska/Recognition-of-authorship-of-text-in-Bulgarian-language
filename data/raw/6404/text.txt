
	Наша Маца мишки дебне,
	хваща едри, хваща дребни.

	Знае тя къде да чака,
	иде тихо там и кляка,

	цели часове кротува
	и на мъртва се преструва.

	Мише малко е хванала,
	да го би поне изяла!

	Пусне го да си пошава,
	па веднага го улавя.

	Ту с зъбите, ту с краката
	насам-натам го премята.

	То се мъчи, тя нехае
	и със него си играе.

	Мишките с зъби гризливи
	са животни пакостливи;

	но кат гледам тук мишето,
	жал ми пада на сърцето.

	Ах ти, котко сивоока,
	колко много си жестока!

