	Пепелянката често посещавала с водоснабдителна цел един поток, а там обитавала и друга змия — водна. Днес така, утре така, водната змия възнегодувала, че пепелянката не уважава нейната територия и открито я предупредила да престане. Пепелянката не искала, конфликтът се задълбочил и стигнали до война.
	Жабите от същия поток, боговете знаят защо ненавиждали своята водна змия, решили да застанат на страната на нашественицата.
	Пепелянката се вплела във водната змия, започнала епичната битка, а жабите квакали неудържимо:
	— Ква-ква! Кураж! Ква-ква! Души!… Ква-ква! Победи я!
	Накрая, като по-коварна и по-силна, пепелянката победила. Жабите я обиколили и акламирали, очаквайки трофеи заради своето участие.
	— Каква помощ? Та никоя от вас не си мръдна пръста! — нахокала ги пепелянката.
	— Квак-така? Та нали ние през цялото време те окуражавахме, нали те агитирахме да я победиш! Ние взехме морално участие във войната, както запалянковците през време на мача.
	— Когато борбата е на живот и на смърт, морал няма! — отговорила им змията и до една изгонила жабите от потока, за да си бъде само неин.
