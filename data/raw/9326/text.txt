
	Като рилска ела съм висока и хубава,
	като пирински връх.
	Като песен родопска магия лея —
	такава живея!
	В очите си нося звезди от Балкана —
	в люлка хайдушка
	зората люлея,
	в душата ми вее коси безбрежни
	една самодива,
	а пее
	стрела на Спартак във моето тяло!
	Като слънчев вестител на кон омагьосан
	яхам утрото,
	удрям птичите струни и будя
	крилете на мойте сестри!
	Защото този ден е мой!
	До тръпка
	аз трябва да го изживея!
	И нямам време
	от него капчица да разпилея,
	дори за теб, любов!
	Не ме отричай!
	Ще ми простят
	звездите, със които се сватосах,
	темелите, в които се вградих,
	безсъние, което ме обича,
	мъжете, дето в мен се вричат,
	че мога да им бъда воевода.
	От този ден аз живата вода,
	докато дишам, трябва да родя!
	И с нея Свободата ни,
	ако потрябва,
	ако се случи —
	да полея!
	Но, боже мой, защо
	звезди когато свият на небето
	най-лудото хоро на обичта
	и тръгне топла длан към мен —
	на себе си преставам да приличам
	и закопнявам да държа
	дете?!

