	Решили почитателите на Малчо голям подарък да му сторят и отишли при него да го попитат какво би поискал.
	— Едно нещо — отвърнал им той, — което е нищо за вас и всичко за мене!
	Помислили, посъветвали се хората, поразговорили се, па рекли:
	— Къща да ти построим?
	— Не случихте! — отсякъл Малчо.
	— Кмет да те направим?
	— Не познахте!
	— Паметник да ти издигнем?
	— Не се досетихте.
	Учудили се хората какво да чинат, па се помолили:
	— Хайде тогава, научи ни на ум и разум.
	Поусмихнал се Малчо, изгледал ги и казал:
	— Наистина, това, което ми предлагате, е нищо за вас: къщата ще построите с доброволен труд, кмет ще ме направите на общите избори, а паметник ще ми издигнете с държавни средства. Но то не е всичко за мен!
	— Е, какво да сторим тогава? — видели се в чудо почитателите.
	— Дарете ми вашата обич — провикнал се Малчо. — Тя е нещо, което не ви струва нищо и е всичко за мен!
