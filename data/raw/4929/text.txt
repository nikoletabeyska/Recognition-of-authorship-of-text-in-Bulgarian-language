
	На старите столетья кръвнините,
	на Ксеркса, Александра, Цезаря войните,
	на Тамерлана и Атила — бойните полета —
	и Бонапартовата епопея страшна,
	какво са пред великата война сегашна?
		Пред грозните й кланета?

	Какво е слабият ветрец пред урагана?
	И езерото набърчено пред океана?
	И плява пламнала пред пламъка на ада?
	Де Омирът за таз ужасна Илиада?!

	Война по суша, по море и под морето,
	война във въздуха, в мъглите и в небето!
	На Злото гения стигнал на Хималая ръста!
	Ах, оня, що изрекъл бе: „Мир вам! Любете! Добри бъдете!“ —
	човечеството пак го прикова на кръста.

	Февруари 1916 г.

