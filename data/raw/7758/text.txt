
	Рушат се девствени прегради,
	и плачат, плачат в своя сън
	цветята на надежди млади,
	забравени от бога вън.

	Живота ми разсичат мълнии,
	и бездни зеят в моя път.
	Знам, твойта воля се изпълня,
	и мойте детски вери мрат
	пред твоя зов, любов зловеща,
	любов убила навсегда
	утехата на всяка среща,
	утехата на всяко да.

	О дай ръка и пощади ме,
	да не угасна без следа:
	аз вярвам в твойто кобно име,
	аз вярвам в твоята звезда.

