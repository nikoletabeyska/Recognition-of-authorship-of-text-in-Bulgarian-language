
	Вдигни ми къща до небето,
	Майсторе!
	С огнище силно —
	силната ми обич.
	Дърва ли сложиш —
	аз със гръд ще паля,
	дим избухне ли —
	на скута ще го галя.
	Вдигни ми къща до небето,
	Майсторе!
	Такава къща, че когато мина
	с нозе горещи прага на душата ти —
	да пламне слънце на тавана,
	Майсторе,
	под него да люлея синовете си.
	Такава къща ми вдигни —
	широка
	за хубостта и радостта ми, Майсторе!
	Такава къща, дето ще расте,
	от обичта ни, Майсторе!

