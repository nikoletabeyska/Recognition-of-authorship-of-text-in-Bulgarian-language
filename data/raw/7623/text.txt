

	В чест на художника Пикасо

	Хайде, Ной!
	Плувай, Ной!
	Скъпи Ной!
	Да потъна в земята тъй, както в спектакъл
					на куклен театър!
	Да си сам в тъмнината, сред водния хаос
				и пустия вятър!
	Да се плъзга в кръвта ти безцветния пясък
						на ужаса хладен!
	Да си гол до безумие, жаден до смърт —
			и безмилостно гладен!
	Да си Ной! Да си прав! Със стълпени животни
					в нозете студени!
	С ужасени дървета, опрели в гърдите ти
				клони зелени!
	Хайде, Ной!
	Ах, на жълтия вятър големите устни
					от страх да играят!
	Плувай, Ной!
	Да затварят очите си птиците — да не искат
			да виждат и знаят!
	Скъпи Ной!
	Но ти трябва да виждаш! Да знаеш! Да вярваш!
				Докрай да не падаш!
	Защото си Ной! И защото спасяваш,
			спасяваш, спасяваш!
	И да пуснеш прекрасния гълъб — да литне
			крилатото конче…
	Аз съм сам! Аз те чакам! Ела… Аз съм твойто
			маслинено кронче!
	Всичко аз ти дължа! И най-вече това,
			че си всичко понесъл —
	и безкрайния вятър! И мечтал! И в копнежа си
			скръбен и дълъг
	си отправил към мен своя дъх, своя глас —
			своя гълъб!
	Той е в мен! Успокой се! И тръгвамкъм теб
		аз със толкова радост,
	че притихва големия вятър, студения страх
		и беззвездния хаос…
	И в най-малкия свят, и в най-малкия град
		във Бургас
	аз пристъпвам към теб! Аз съм с теб…
		Ний сме три милиарда!
	Хайде, Ной!
	Плувай, Ной!
	Скъпи Ной!

