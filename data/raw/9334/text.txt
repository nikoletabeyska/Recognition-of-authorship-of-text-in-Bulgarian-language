
	Ех, ветре, ветре, влюбен южняко,
	не те ли замая
	този сребърен валс на черешите,
	че лудешки танцуваш
	и момчешки целуваш
	мойта цъфнала рокля!

	Ех, ветре, ветре, невярна изгора,
	не те ли опи
	този шеметен дъх на зюмбюлите!
	С теб не съм се венчала,
	за да пиеш в отмала
	аромата в косите ми.

	Ех, ветре, ветре, скитнико ветре,
	подари ми
	китка волни пера от крилете си!
	Не сред цветни градини,
	а в простори незрими
	ти тогава търси ме!

