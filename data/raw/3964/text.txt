	„Кълна се — Малин рече с плам —
	във всичко, без да ме е срам,
	че Пер единствен е в света,
	за който имам място във гръдта.
	На танци винаги е най-чевръст,
	в поклоните от него няма по-добър околовръст.
	Затуй на всички други слагам вече кръст!“

	Не щеш ли, Мортен зърна тя.
	От чара му главата й се завъртя.
	С шикозна шапка на глава,
	спечелва всекиго със своите слова.
	„По дяволите Пер — тя рече. — Прав му път!
	Мъжете с маниери днес са кът.
	Виж, Мортен — е това е то за мен мъжът!“

	Не щеш ли срещна Нисе тя тогава,
	а той, усмихне ли се, всекиго пленява.
	Със дяволии, със закачки и лъжи
	компаниите будни до зори държи.
	„По дяволите — рече тя. — И Мортен ми додея.
	По Нисе аз сега така копнея.
	Сред смях и веселби край него искам да живея!“

	Не щеш ли господин Йохан се появи,
	в крак с модата той винаги върви.
	С осанка стройна в лъскав фрак
	и буйни къдри, къдрени кой знае как.
	„По дяволите! — рече тя. — Да скъсам с Нисе днес реших.
	Йохан е благороден, него искам за жених.
	Нов господар на своето сърце открих!“’

	Възможно е лишените от слух и взор да оздравеят,
	но бузите повехнали не ще заруменеят.
	Градината прастара ще се възроди,
	ала момата застаряла не ще се подмлади.
	Изнизаха се дните и годините така,
	повехна Малин на лице и на снага,
	а никой не поиска нейната ръка.

	Тогава появи се Пер,
	най-първият отритнат кавалер,
	белязан от съдбата с черен знак:
	отрязан бе единият му крак.
	„Ах, скъпи Пер! — възкликна Малин с плам. —
	Изгарям от любовен огън — ах! — все тъй голям!
	Ела при мен, аз твоя съм… Не стой тъй ням!“
