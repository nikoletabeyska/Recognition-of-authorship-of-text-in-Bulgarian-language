
	Аз чувах зов отвсъде,
	ту горък стон, ту смях,
	не чаках да отсъди
	съдбата — нека бъде!
	Отсякох, полетях!

	Из рая и от ада
	една молитва чух,
	и сам, в безумна радост,
	аз властна реч създадох
	за нищите по дух!

	Смел отзвук не намирам,
	че моят зов е твърд,
	че всеки миг умирам
	и прероден се спирам
	за нова бран и смърт!

	Летя, ту с гръм и блясък,
	ту в мрака внизан лъч,
	в мен пеят всички маски
	на ярост, гняв и ласки,
	на скръб, любов и злъч!

	От връх на връх минавам
	(ликувай горд живот!)
	със всеки химн посявам
	грядущето кораво,
	с изкупен огнен плод!

