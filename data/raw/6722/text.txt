
	Такава грешна ме хареса,
	забързана и малко тъжна.
	Измисли ме — да съм чудесна.
	Погали ме — да не замръзна.

	Такава мълчалива ме хареса
	и пусна ме във твоя сън.
	В косите ми звезди заплете,
	облече ме в камбанен звън.

	Такава бледа ме хареса,
	сред моя, есенния листопад,
	в очакване на зимната завеса,
	прибрала пролетния цвят.

	Такава далечна ме хареса,
	с изплакани от чакане очи,
	в сърцето си вини понесла.
	Целуна ме и каза — Замълчи!

	Такъв нечакан аз те разпознах,
	в сърцето ти със малка рана.
	Докоснах я със трепет плах.
	Плени ме. И поисках да остана.

