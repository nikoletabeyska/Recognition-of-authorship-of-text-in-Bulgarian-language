
	Аз съм Симон обущаря… С много вяра
	днес Христос за нещо важно ни събра
	в сенките на Гетсиманската гора…
	И сред тях и мене — Симон обущаря.

	На компанията никак не се чудя.
	Остроумничат и вдигат тост след тост.
	Вечно непринудено се смее Юда
	и разбиращо усмихва се Христос.

	Виждам, че Учителят е нещо бледен,
	но ще го спася ли? Аз съм обущар.
	И мълча, над виното и хляба сведен…
	Те са неговия дар — небесен дар.

	И си зная, че след братската целувка
	по петляно време ще си тръгна в мрак.
	И ще вдигам прах със скъсани обувки,
	но ще сея словото за жътва пак.

	И каквото мога с простичките думи,
	аз на хората си ближни ще предам,
	но ще нося по апостолските друми
	и на брата Юда сребърния срам.

