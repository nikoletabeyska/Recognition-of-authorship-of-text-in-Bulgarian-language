

	На писателката Ев. Марс


	На разкоша във чертога
	често мрак, тревога —
	няма слънце;
	а в колибата убога
	с димен свод и вехти грънци —
	ясно слънце.

	В градовете пременени
	вихрове студени —
	няма слънце.
	А по хълмите зелени,
	де се чуват пойни звънци —
	топло слънце.

	Ний не видим в суетата
	бога, небесата,
	де грей слънце,
	а зарито в земята
	мъничко незнайно зрънце
	чака слънце.

	Чака го нощта и в мрака
	славей в клон го чака,
	и свод чака слънце,
	и божури, и лалета,
	и душата на поета
	викат: „Слънце!“

