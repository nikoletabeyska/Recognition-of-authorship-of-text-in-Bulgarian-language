	Живееше си едно време в наше село човек на име Манаси. Манаси нито ореше, нито сееше, нито жънеше. Пък и нищо си нямаше — нито нива, нито кон, нито крава. И къща нямаше — живееше по чуждите къщи. Имаше си Манаси дребен занаятец, с него изкарваше прехраната си: шивач беше, шиеше хубави кожени кесии за тютюн. Ей такива е, колкото ръкавица, съшити от триъгълни късчета кожа, обагрени с разни цветове. Отгоре кесията се стягаше с кожена връв, а на двата края на връвта висяха шарени ресни като корените на луковица…
	Щом някой скъсаше или загубеше кесията си за тютюн, повикваше Манаси и кажеше:
	— Хайде, Манаси, кесия да ми ушиеш!
	— Каква я искаш? — пита Манаси. — С ресни или без ресни? С ресни струва три пъти по-скъпо.
	— С ресни, с ресни бе, човече!
	— Добре, но само че кожата ще си купиш ти и три дни ще ме храниш даром!
	— Прието, майсторе, заповядай дома утре!
	Запретва се на другия ден Манаси — шие, крои и за три дни кесията готова.
	Днес у тогова, утре у оногова, най-сетне не остана в наше село човек без тютюнева кесия. Нямаше вече и хляб за Манаси.
	— Ще зарежа вече това село! — каза си веднъж майстор Манаси. — Ще тръгна по света, пари да печеля, богат да стана.
	Решено — сторено! Набучи майстор Манаси грамадни ножици в пояса си и замина. Стигна в непознато село, тръгна по улиците и се провикна из цяло гърло:
	— Ха майстор шивач, ха-а-а! Всичко шия, всичко мога!
	Чу го един човек, попита го:
	— Майсторе, ами кожух знаеш ли да шиеш?
	— Знам я, как да не знам? Всичко мога, всичко шия!
	— Щом си такъв майстор, заповядай дома! Имам три овчи кожи: искам да ми ушиеш от тях кожух, дълъг до земята.
	— Бива, господине, и по-дълъг може!
	Въведоха майстора в къщи; седна, разположи се и рече:
	— Сложете сега да хапнем!
	Сложиха му гозба, нахрани се Манаси до пресищане.
	— Постелете сега да спим, пък утре рано работа ще почнем!
	Постлаха му мека постеля, легна, наспа се Манаси като младенец.
	На утрото човекът го попита:
	— Е, как е, майсторе, да донеса ли кожите?
	— Почакай — важно отвърна майсторът. — Днеска ножиците си ще точа.
	Измъкна Манаси тежките ножици от пояса си, точи ги, гласи ги — цял ден. Обядваха, вечеряха и пак легнаха да спят.
	На утрото взе Манаси кожите, разпростря ги на пода, коленичи и се залови за работа. Мери — крои, крои — мери, чак до залез слънце.
	— Е? — пита го човекът. — Ще стане ли дълъг кожухът?
	Майстор Манаси се почесва по врата и важно-важно отговаря:
	— Право да ти кажа, господарю, кожух няма да стане — кожите не стигат. По-добре ще е утре шарено кожухче да ти ушия. Без ръкави ще е, за под абата. Чудо ще стане!
	Нямаше какво — съгласи се човекът.
	На утрото майстор Манаси пак се залови за работа. Мери — крои, крои — мери, пак до залез слънце.
	— Е, майсторе, как е, ще стане ли кожухчето?
	— Няма да го бъде, чорбаджи!
	— Че защо бе, майсторе?
	— Кожите не достигат. Пък и да ти кажа ли, защо ти е кожухче, аба като имаш? По-добре да ти ушия аз на тебе едни дълги калцуни — хем краката ти ще топлят, хем коленете ти ще пазят.
	Какво да прави човекът — съгласи се пак.
	Но и за калцуни кожите не стигаха!
	— Бре да се не види! Ами сега?
	Най-сетне майстор Манаси рече:
	— Слушай, господарю, кожух не стана, нито кожухче и калцуни. Но утре ще видиш каква чудна кесия за тютюн ще ти измайсторя!
	Прехапа устни човекът и пак се съгласи. Вечеряха, спаха, станаха. Запретна се майстор Манаси и до вечерта кесията беше готова — с ресни и висулки, да й се ненагледаш!
	Подаде я майсторът на човека, засука мустак и гордо-гордо изрече:
	— Видиш ли, господарю, това се казва кесия: няма втора на света! Плащай сега, да видим какво ще платиш!
	Човекът нищо не отговори. Той дръпна кесията, нахлузи я на Манасиевата глава, ритна го в гърба и рече:
	— На такъв майстор — такава отплата! Отсега нататък да викаш вече не „всичко мога, всичко шия“, а — „каквото зная, това шия“. Разбра ли, пакостнико!
