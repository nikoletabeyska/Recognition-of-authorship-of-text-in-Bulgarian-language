	Било определено да се състезават по бягане заекът с костенурката. И двамата, знаейки колко абсурди има по света, приели. Даже заекът, като кавалер, оставил известна преднина за костенурката. Но като гледал бавните й движения, му се приспало. И му ударил един здрав, а не неврастеничен заешки сън, защото си знаел, че накрая победата пак ще бъде негова.
	А в това време костенурката топунак-топунак-топунак пълзяла, пълзяла и стигнала финиша. Оглушителните аплодисменти стигнали чак до ухото на заека и го събудили. Затичал се той и за секунда пристигнал при костенурката, за да я поздрави. Наобиколили го спортните журналисти:
	— Нали костенурката доказа, че с труд всичко се постига?
	— Абе щом по начало се обявява такова състезание, то е ясно кой трябва да бъде победителят — отвърнал мъдро заекът.
