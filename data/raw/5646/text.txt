
	Зимна нощ навън бушува
	и лудее,
	вятър северен студена
	песен пее.

	Вътре буен бумти огън,
	свети.
	Мило гледат го изокол
	вси предмети.

	Топло, радостно огнище
	сбрало
	челядта домашна тука —
	голямо и мало.

	Окол него сгрени с обич
	са сърцата,
	доброта и кротост свети
	по лицата.

	И от пламъците живи
	буйни
	приказки се раждат
	дивни, чудни.

	Нека зимата навън бушува
	и лудее,
	окол родното огнище обич
	топла грее!

