	В началото…

	_… Арнолд Брос (създаден в 1905) отворил Магазина._
	_Или поне така вярвали хиляди номи, които поколения наред* живели под подовете на Арнолд Брос (създаден в 1905) — стар, уважаван универсален магазин._
	[* За номските поколения става дума. Номите живеят десет пъти по-бързо от човеците. За тях десет години вече са дълбока старост.]
	_Магазинът бил техният свят. Свят с покрив и стени._
	_Вятърът и Дъждът били просто легенди от древността. Денят — също. Нощта — и тя. Тук съществували пожарните пръскачки и климатичните инсталации. Между часовете на Отваряне и на Затваряне тиктакали трескавите минутки на късичкия номски живот. Редели се сезоните: Януарски Разпродажби, Пролетни Модни Колекции, Летни Намаления, Коледни Панаири. Начело с Абата и Канцелариите — техните свещеници, вярвали в Арнолд Брос (създаден в 1905) — по един такъв кротък и ненатрапчив начин, тъй че да не го притесняват много-много. Той според тях бил създателят на Всичко — което ще рече на Магазина и стоката вътре._
	_Някои номски родове, сдобили се с богатство и власт, приели имената — е, кажи-речи — на отделите, под които живеели: Дел Икатеси, Железарии, Галантерии…_
	_И тогаз от каросерията на един камион в Магазина се изсипали последните номи от Навънка. Те знаели що е туй вятър и дъжд. Знаели и още как! Нали тъкмо от тях бягали._
	_Сред тях бил Масклин, ловецът на плъхове, а също и баба Моркий, и Грима — ама то те не се броят, нали са жени. И, разбира се, с тях дошло и Нещото._
	_Никой всъщност не знаел какво е туй Нещо. Племето на Масклин си го препредавало от векове — много било __важно__, толкова знаели за него. И щом се доближило до електрическите кабели в Магазина, то заприказвало. И __рекло__, че било мислеща машина от някакъв си кораб, с който преди хиляди години номите били дошли от далечен Магазин — май се наричал „Звезда“. Рекло също и че чува как токът говори, и наред с другото споменало, че след три седмици ще разрушат Магазина._
	_И Масклин бил онзи, който предложил на номите да избягат от Магазина с камион. Открил обаче — да видиш ти! — че да разбереш как се карат тия ми ти грамадни камиони било най-лесното. Мъчното било да накараш хората да повярват, че могат да се справят с това._
	_Той не бил вожд. Би му се харесало да бъде вожд. Те, вождовете, какво правят — току си вирват носа и се впускат в някое храбро дело. А пък какво трябвало да прави Масклин — да се кара на хората, да се пъне да ги навива за едно-друго, че и да послъгва понякога, ама само мъничко! И открил, че често е по-лесно да накараш хората да направят нещо, ако ги оставиш да мислят, че идеята е тяхна._
	_Идеи! Ами да, тъкмо в тях била работата. Идеи им трябвали, и още как! Трябвало да се научат да работят заедно. Трябвало да се научат да четат. Трябвало да свикнат да смятат номките за… е, да речем, почти също толкова умни, колкото са и номите. (Макар че последното си било пълен абсурд, всеки го знаел това. Ако насърчиш една жена да мисли твърде много, на нея й прегрява мозъкът.)_
	_Както и да е, но работите взели, че потръгнали. Камионът напуснал Магазина (тъкмо преди той по незнайни причини да лумне и да изгори) и след като не успял да повреди сериозно почти нищичко, се юрнал из полята._
	_Номите открили запустяла каменна кариера, скътана под един хълм, и се нанесли в порутените бараки. И тогава решили, че оттук нататък всичко вече ще е Съвсем Наред. Щяла да изгрее — тъй били чули — Нова Ясна Зора._
	_Не ще и дума, че повечето номи не били и виждали зора, ясна или неясна, защото, ако бяха виждали, щяха да знаят, че проблемът с новите ясни зори е следният: обикновено след тях се задават облачни дни. Че и по някой и друг дъжд се излива чат-пат._
	_Минали се шест месеца…_


	_Това е историята на Зимата._
	_Историята на Великата Битка._
	_Това е историята за пробуждането на Джекуб, Драконът от Хълма, с очи-очища и глас-гласище, и зъби, ама зъби, ви казвам._
	_Но историята не свършва дотук._
	_Нито пък оттук започва._
	_Хали в небето бушуваха. Вихри в небето върлуваха. Вятърът бе се превърнал в твърда степа, която се носеше из полето. В гигантски парен чук, който удряше ли, удряше земята. Дребните дървета се огъваха, високите се прекършваха. Последните есенни листа се мятаха из въздуха като заблудени куршуми._
	_Опустя купчината боклук край чакълените ями. Чайките, дето я наобикаляха, намериха другаде подслон. И все пак край нея кипеше движение. О, кипеше и още как!_
	_Вятърът се вряза в купчината, все едно имаше нещо кой знае какво против вехтите кашони от прах за пране и съдраните патъци. Консервни кутии с печално дрънчене се търкулнаха в браздите, а разни по-леки боклучета се издигнаха нагоре и се вляха в небесната ярост._
	_И още, и още дълбаеше вятърът. Прошумоляваха хартии и отхвърчаха свирепо встрани._
	_Най-накрая едно парче, плющяло в урагана часове наред, се откъсна и се зарея из тътнещия въздух. Приличаше на голяма бяла птица с източени надлъж криле._
	_Погледнете го — пропада надолу…_
	_Закача се за някаква ограда, но само за миг. Половинката се откъсва и сега, олекнало сякаш, то кръжи из браздите там долу в полето…_
	_И тъкмо беше понабрало скорост, отпреде му щръкна някакъв плет и го заклещи като муха._


	1.

	I. И ставаха по туй време Странни Неща: Въздухът взе да прави резки движения, Топлината от Небето намаля, а сутрин понякога повърхността на локвите бе Корава и Студена.
	II. И си рекоха номите: „Туй пък що ли е?“
	Из „Книга на номите“
	Кариера,
	Глава 1, стихове I–II


	— Зима — отсече Масклин. — Нарича се „Зима“.
	Абат Гърдър се намръщи.
	— Никога не си ни казвал, че ще е _така_ — измърмори той. — Ама че _студ_.
	— Студ ли рече? — обади се баба Моркий. — Та студ, казваш? Няма що. Ти на това студ ли му викаш? Само изчакай да хване истински студ!
	Това й харесва, забеляза Масклин. На баба Моркий винаги й бе харесвало да прави прокоби, точно това я крепеше в живота.
	— Ама като хване, те тогава, ти казвам, ще е студ, та студ. Ще падне _истински_ скреж, а пък от небето ще се сипе вода, ама замръзнала, на парченца! — рече тя и тържествуващо отметна глава. — Какво ще кажеш за туй, а?
	— Няма защо да ни обясняваш като на бебета — въздъхна Гърдър. — _Можем_ да четем, да ти припомня. Знаем какво е сняг.
	— Да — обади се и Доркас. — Там, в Магазина, имаше едни картички с картинки. Появяваха се все по Коледния Панаир. Знаем го снега. Такъв един, блести…
	— И червеношийки щъкат по него — подкрепи го Гърдър.
	— Абе, такова, всъщност има и още нещо… — подхвана Масклин.
	Доркас му махна да млъкне.
	— Мисля, че няма що да се притесняваме — каза той. — Окопали сме се хубавичко тук, хранителните запаси ми изглеждат задоволителни, знаем и откъде да вземем още ядене, ако ни потрябва. Освен, ако някой не иска нещо да пита, защо не закрием събранието?


	Всичко вървеше сносно. Или поне не чак дотам зле.
	О, различните кланове все още се караха и чепкаха колкото си щеш, ала такава си е номската природа. И затова създадоха Съвета, който криво-ляво се оправяше с положението.
	На номите им се нравеше да се карат. Та Съветът на Шофьорите означаваше поне, че могат да си се карат на воля, без да се налага да се бият.
	Ама вижте сега каква смехория се получи: в Магазина всичко бе в ръцете на големите кланове от Отделите. Само че сега клановете се бяха омешали здравата, пък и, откъдето и да го погледнеш, в Кариерата отдели нямаше. Обаче номите си падаха по йерархиите, това си им беше нещо като инстинкт. Светът винаги е бил прилежно разделен на тия, които нареждат на хората какво да вършат, и ония, които го вършат. Тъй че, по един доста странен начин, взе да се оформя нова група водачи на племето:
	Шофьорите.
	Тая работа зависеше от това къде си бил по време на Дългото Пътуване. Ако си бил сред онези в кабината — значи си Шофьор. Всички останали са просто Пътници. За това много-много не се приказваше — нито беше официално уредено, нито нищо. Просто по-голямата част от номското съсловие си мислеше, че именно онези, смогнали да докарат Камиона, са хората, които _знаят_ какво правят те тук.
	Да си Шофьор не беше непременно най-забавното нещо на света.
	Миналата година, преди да открият Магазина, на Масклин му се налагаше да ловува по цял ден. Сега ловуваше само когато му е кеф — на по-младите номи от Магазина ловът им хареса, пък и очевидно _не беше редно_ Шофьор да се занимава с лов. Изравяха и картофи, а царевичната реколта в близката нива се оказа твърде изобилна, дори и след като комбайните я опоскаха. Масклин би предпочел да си отглеждат храната самички, обаче номите май не можеха да му хванат цаката как да накараш семената да поникнат в коравата като камък почва на Кариерата. Ама нали имаше какво да ядат — това беше важното.
	Усещаше как около него хиляди номи живеят живота си. Създават семейства. _Установяват се._
	Бавно тръгна към собствената си бърлога — долу, под една порутена барака. След миг се реши и измъкна Нещото от дупката в стената, където го държеше.
	Не блесна никаква светлинка. Нямаше и да блесне, докато не го доближиш до жиците, по които тече ток — тогава цялото светваше и почваше да приказва. В Кариерата се намираше по някоя и друга жица, а Доркас бе успял да ги вкара в работа. Обаче Масклин не бе водил Нещото при тях. Захванеше ли да приказва, коравата черна кутийка винаги успяваше някак си да го разстрои.
	Ала беше съвсем сигурен, че ще го чуе.
	— Миналата седмица старият Торит умря — обади се той най-накрая. — Стъжни ни се, ама, в края на краищата, той си беше много стар, така де, и просто ей тъй си умря — искам да кажа, нищо не го е захапало преди това, нито пък го е прегазило или нещо такова.
	Малкото Масклиново племе някога живееше край насипа на една магистрала, пълна с едни такива неща, дето много налитаха на пресни номи. Мисълта, че можеш да умреш, просто защото вече няма как да продължиш с живеенето, беше нова за тях.
	— Та, погребахме го край една нива с картофи, по-дълбочко, че да не го стига плугът. Номите от Магазина още не са схванали защо го закопахме, мисля си. Смятат, че сега ще поникне или нещо такова. Май че се бъркат с онова, дето става със семената. Много ясно, че не знаят как растат разните му там растения. Щото са живели все в Магазина, нали разбираш. Съвсем ново е за тях. Все се оплакват, че ядели неща, дето растат от земята: според тях не било нормално тъй, неестествено било. И си мислят, че дъждът се излива от някакви пръскалки. Според мен _те_ си мислят, че целият свят е чисто и просто един по-голям Магазин. Хм!
	Той се втренчи за миг в черното, крайно неотзивчиво кубче и си размърда мозъка — какво ли друго да каже?
	— Абе, както и да е, ама туй ще рече, че най-старият ном е баба Моркий — продължи той най-после. — А пък _туй_ на свой ред ще рече, че й се полага място в Съвета, нищо, че е жена. Абат Гърдър се опъна, ама ние му рекохме: „Ами хубаво, кажи й го ти тогава“, и той нещо не щя, та тъй, значи, тя влезе в Съвета. Хм!
	Вторачи се в ноктите си. Начинът, по който Нещото го слушаше, хич не беше окуражителен.
	— И всички се притесняват за зимата. Хм! Ама сме натрупали сума ти картофи, пък и то тука долу е доста топличко. И да ти кажа, големи идиотщини им се въртят в главите на тия. Разправят, че едно време в Магазина, като дойдел Коледният Панаир, се домъквал някакъв дядка с бяла бррр… брадва… и май ще да е колел наред…, та, уф, такова, само се надявам да не ни е проследил дотука. Ами, това е. Хм!
	Почеса се по ухото.
	— Абе, всичко си върви както му е ред. Хм!
	Наведе се по-близо.
	— Което знаеш ли какво означава? Ако смяташ, че всичко си върви както му е ред, то някъде нещо е тръгнало съвсем накриво, ама ти още не си го разбрал. Тъй си е, ти казвам. Хм!
	Черното кубче кой знае как успя да придобие състрадателен вид.
	— И всеки разправя, че прекалено съм се бил притеснявал. Не мисля, че изобщо е _възможно_ да се притесняваш _прекалено_. Хм!
	Пак се замисли.
	— Май засега това са всичките новини — рече той, вдигна Нещото и отново го напъха в дупката.
	Почуди се дали пък да не му каже за караницата с Грима, ама то това си беше, такова… тяхна си лична работа, де.
	Тия пусти книги, дето ги четеше — само те бяха виновни! Не биваше да й дава да се учи на туй проклето четене! Напълнила си е главата с какво ли не, дето няма никаква нужда да го знае. Прав беше Гърдър — мозъците на жените _наистина_ прегряват! Пък Гриминият напоследък май вреше и кипеше.
	Та значи, отива той при нея и й вика: „Виж какво, вече се настанихме тука, та май му е времето да се оженим най-после, ама както го правят номите от Магазина — Абатът да ни измърмори нещо там, и въобще, както си му е редът.“
	Пък тя какво разправя — не била сигурна, видите ли!
	Та, той й вика: „Ама то така не става, то първо ти казват, после се жениш, и толкоз, тъй се правят тия работи!“
	Пък тя какво разправя — вече не било така, видите ли!
	Беше се оплакал на баба Моркий. Един ном би очаквал тя да го подкрепи, така де! Нали много държеше на традициите, ама страшно много. Та той й вика: „Бабо, Грима не ще да прави каквото й казвам!“.
	И _точно_ Баба да му каже: „Браво на нея! Ще ми се и аз да се бях сетила да не правя, каквото ми казват, като бях младичка навремето!“
	После се бе оплакал на Гърдър и той бе му казал: „Да, тъй хич не бива, момичетата трябва да правят онова, което им се каже!“ И Масклин бе му рекъл: „Ами добре, ама обясни й го ти!“ И Гърдър бе му казал: „Ами то, ъ-ъ, такова де, то нея нали си я знаеш каква е кибритлийка, май по-добре да я поотложим тая работа, пък и времената се променят…“
	Времената се били променяли! Ами да, точно така си беше. Та нали повечето от промените ги беше правил Масклин. Нали трябваше да накара хората да си променят мисленето, за да напуснат Магазина. Промените бяха нещо необходимо. Много хубаво нещо си бяха промените даже. Той беше изцяло за промените.
	Онова, срещу което беше ужасно, ама ужасно против, бе нещата да не си остават каквито са.
	Копието му стоеше подпряно в ъгъла. Ама че жалко изглеждаше… сега. Просто парче кремък, вързано за прът с някакви си там жици. От Магазина бяха донесли разни триони и какво ли още не. Сега използваха метал.
	Известно време остана втренчен в копието. После го грабна и излезе навън, за да си спретне едно дълго и сериозно мислене по въпроса, кое как е и къде е той сред всичкото това. Или, както би се изразил някой друг — да се вкисне здравата.


	Изоставената Кариера стигаше горе-долу до средата на хълма. Над нея пълзеше стръмен затревен склон, а по-нагоре на свой ред избуяваха къпини и глогинак. Отпред пък се ширеха ниви.
	Под Кариерата, през плетища и шубраци, се виеше черен път и стигаше главното шосе. Още по-нататък имаше железопътна линия — така им се викаше на двете дълги железа, подпрени на дебели дървени трупчета. Понякога по тях профучаваха едни такива неща, прилични на дъ-ъ-ъълги камиони, накачени един за друг.
	Номите още не бяха схванали съвсем какво представлява тая железница. Ама изглежда, беше нещо опасно, защото бяха забелязали, че там, където я пресичаше шосето, щом се зададеше онова дългото, падаха две бариери и преграждаха пътя. Номите знаеха за какво служат бариерите. Имаше ги из нивите — пречеха на ония работи вътре да излизат навън. Та, беше близко до ума — бариерите пазят онова дългото — току-виж му скимнало да слезе от железата и да се юрне из пътищата.
	По-нататък имаше още ниви и някоя и друга чакълена яма — бяха пълни с вода и ставаха за риболов, ако някому се приискаше риба — а там, отвъд, беше летището.
	През лятото Масклин бе наблюдавал самолетите часове наред. Бе забелязал, че първо тръгват по земята, а после рязко излитат — като птици; сетне се смаляват и смаляват, и накрая изчезват.
	Ей-това беше _Голямата_ Грижа. Масклин седеше на любимия си камък, от небето започваше да вали, а той започваше да се притеснява. Тия дни толкова много неща го притесняваха, че беше по-добре да си ги струпа накуп и да се притеснява за всичките наведнъж — само че над всички тях беше Голямата Грижа.
	Те трябваше да отидат там, където отиваха самолетите. Точно това му каза Нещото, докато все още му говореше. Номите бяха дошли от небето. От далечните небеса, по-точно, което беше малко мъчно за разбиране, защото то близки небеса и без туй нямаше. Ала трябваше да се върнат там. Такава беше тяхната… абе, нещо с „О“ беше. Оризия, точно така. Тяхната оризия. Някога те са притежавали цели свои светове. А взели, че заседнали тук, кой знае как. Да, ама — и точно това беше Грижата — оня ми ти кораб, дето летял из въпросните далечни небеса, сред звездите, все още се мотаел някъде наблизо. Първите номи го зарязали: слезли тук с по-малък кораб, който пък се разбил, и те не могли да се върнат.
	А пък той беше единственият, дето знаеше това.
	Старият абат, онзи преди Гърдър, и той го знаеше. Грима, Доркас и Гърдър поназнайваха нещичко, само че нали бяха номи практични, умът им беше зает все с нещо, а пък напоследък се бяха струпали страшно много неща за организиране.
	Нали всеки си редеше дом. Ще превърнем Кариерата в свой малък свят, също като Магазина — порази го внезапна мисъл. Те мислеха покрива за небе. Пък ние сега небето — за покрив.
	И ще си останем тук, и… и…
	По шосето към Кариерата пълзеше камион. Подобна гледка беше толкова необичайна, че Масклин го забеляза чак след като известно време го беше гледал, без да го вижда.


	— И никой не беше на пост! Защо нямаше никой на поста? Казал ли съм аз винаги да се варди тая Кариера!
	Половин дузина номи препускаха през сухата папрат към портала.
	— Беше ред на Сако — смънка Ангало.
	— Въобще не е вярно! — изсъска Сако. — Ти не помниш ли, че вчера ме помоли да се сменим, щото си щял бил…
	— Хич не ме интересува чий ред е било! — кресна Масклин. — Нямало е никой! Нали така? А пък е трябвало да има някой! Нали така?!
	— Съжаляваме, Масклин.
	— Да бе, съжалявате.
	Номите се изкатериха по насипа и се проснаха зад една изсъхнала туфа.
	Камионът беше доста малък за камион. Някакъв човек слезе от него и взе да се върти около портала.
	— Това е „Ландроувър“ — самодоволно отбеляза Ангало. Преди Дългото пътуване, в Магазина, беше изчел де що успя да намери за колите. Харесваше ги. — Не е точно камион, то по-скоро човеци вози…
	— Тоя залепи нещо на портала — прекъсна го Масклин.
	— На _нашия_ портал — промърмори недоволно Сако.
	— Странна работа — подкрепи го Ангало.
	Човекът бавно и тромаво, като всички човеци, се помъкна обратно към камиона. Камионът обърна, изрева и се стопи в далечината.
	— Виж го чак докъде се домъкнал само за да лепне някаква си хартийка на вратата — обади се Ангало. Всички вече бяха на крака. — Човешка му работа.
	Масклин се намуси. Човеците, не ще и дума, бяха големи и тъпи, но май наумяха ли си нещо, хич не се спираха. И явно се подчиняваха на някои работи, написани на хартия. В Магазина на някаква хартийка беше написано, че ще бъде разрушен — и ей на, разрушиха го. Да нямаш вяра на човек, щом си е имал работа с хартийки.
	Той посочи ръждивата мрежа — по-пъргавите номи лесно я изкачваха.
	— Сако! Я смъкни онова тук.
	Далече-далече една съвсем друга хартийка се вееше на плета. Дъждовните капки тропаха по избелелите от слънцето букви. Накрая хартийката подгизна, натежа и…
	… се откъсна.
	И се пльосна на тревата, шумолейки на вятъра.


	2.

	III. Но дойде Знак, и рекоха хората: Туй що ли е и що ли значи?
	IV. И не значеше нищо добро.
	Из „Книга на номите“
	Знаци и Табели,
	Глава 1, стихове III–IV


	Гърдър се тътреше на четири крака нагоре-надолу из смъкнатия от портата лист.
	— Много ясно, че мога да го прочета — заключи той. — Всички думи му разбирам до една.
	— Ами тогава? — попита Масклин.
	Гърдър изглеждаше доста сконфузен.
	— Да, ама изреченията нещо не ги връзвам — призна си той. — Тука пише… Къде беше… ей го, пише, че щели да отварят Кариерата наново. Туй пък какво ли ще рече? Че тя си е вече отворена, това и най-големият тъпак ще го схване. Вижда се от сума ти мили.
	Останалите се скупчиха около него. Естествено, че се виждаше от сума ти мили. Точно това й беше ужасното на Кариерата. От трите страни се издигаха съвсем прилични високи стени, ама четвъртата…, ами, лека-полека свикваш да не поглеждаш натам. Там беше пълно с нещо, дето те кара да се чувстваш още по-мъничък и крехък, отколкото си.
	Макар че не беше твърде ясно какво точно пише на хартията, то май не беше особено приятно.
	— Кариерата представлява дупка в земята — поясни Доркас. — Не можеш да отвориш дупка, освен, ако преди това не си я запушил. Близко е до акъла.
	— От Кариерата се вадят камъни — обади се Грима. — Човеците така правят. Копаят дупки, а камъните използват, за да строят, ами… пътища там, и разни други работи.
	— Това сигурно пак си го прочела някъде — тросна й се кисело Гърдър. Подозираше, че Грима не уважава кой знае колко властите. Освен това страшно го дразнеше фактът, че въпреки всеизвестните недостатъци на своя пол, тя май се справяше с четенето по-добре от него.
	— Улучи! — вирна глава Грима.
	— Да, ама виж — търпеливо заобяснява Масклин. — Тук вече няма камъни, Грима. И точно затова има дупка.
	— Добре го каза — наежи се Гърдър.
	— Ами че той просто ще направи дупката по-голяма! — избухна тя. — Я ги вижте ония скали!
	Те послушно погледнаха натам.
	— Те са от камък! Ами че то ей тука — всички погледи се извърнаха надолу, където крачето й нервно потрепваше по листа, — си пише, че ще удължават магистралата! Магистралата е вид шосе. Той смята да разширява Кариерата! Нашата Кариера! Точно това ще прави, то си го пише!
	Дълго мълчание.
	После Доркас се обади:
	— Ама… кой?
	— Как кой! Заповед! Ей, го, написал си е и името!
	— Права е, да знаеш — потвърди Масклин. — Я виж какво пише тук:
	__… да се възобнови.__
	__Заповед.__
	Номите запристъпяха от крак на крак. Това име не им звучеше кой знае колко обнадеждаващо. Всеки, който се казва Заповед, кой знае какви може да ги забърка.
	Гърдър се изправи и изтупа расото си.
	— Че то това си е просто парче хартия, каквото и да пише на него — начумери се той.
	— Да, ама тука дойде човек — отвърна Масклин. — Преди никога не са идвали.
	— Знам ли — обади се Доркас. — Такова де, всичките тия постройки… Старите бараки, порталът, цялата тая работа… Искам да кажа, за човеци май са правени. То това открай време си ме тормози. Там, където човеците са били и преди, мине не мине, и се връщат. Жива напаст са в това отношение.
	Пак напрегнато мълчание. От оня вид, дето се възцарява, когато мнозина си мислят лоши работи едновременно.
	— Да не искаш да кажеш — провлече някакъв ном, — че след като сме минали целия тоя път, и сме се трепали да си построим дом, сега ще дойдат и ще ни го вземат?
	— Не мисля, че трябва да се тревожим още отсега… — започна Гърдър.
	— Ние тук имаме семейства! — обади се друг. Масклин позна гласа на Ангало. През пролетта той се бе оженил за една млада дама от клана Дел Икатеси и вече си имаха чифт чудесни, току-що проговорили близначета на два месеца.
	— Пък и нови семена трябва да засеем — обади се друг.
	— Цяла вечност я разчиствахме тая земя зад бараките. Много добре го знаеш.
	Гърдър умолително вдигна ръка.
	— Още нищо не се знае! Няма защо да се разстройваме, преди да сме разбрали какво става.
	— Ами като разберем, тогава ли да се разстройваме? — кисело се обади друг ном. Масклин позна Низодемус — той беше Канцеларии, личен помощник на Гърдър. Този младеж никога не му беше харесвал, а пък на самия младеж едва ли някой някога бе му харесвал, доколкото схващаше Масклин.
	— Никога, хм, не съм се чувствал добре на това място, хм, _знаех си аз_, че нещо ще стане… — изхленчи Низодемус.
	— Хайде, хайде, Низодемус — сряза го Гърдър. — Няма какво да ми ги дрънкаш тия. Ще съберем Съвета отново — добави той. — Да, точно тъй ще направим.
	Омачканото парче вестник лежеше край шосето. От време на време вятърът го подмяташе покрай банкета, а само на педя от него фучаха коли.
	И тъкмо когато преминаваше един грамадански камион, повлачил след себе си опашка от вихри, вятърът задуха по-яко. Хартийката се стрелна над шосето и се разпери като платно. Вятърът я поде.


	Съветът на Кариерата заседаваше под пода на старата Канцелария.
	Наоколо се бяха струпали и други номи. Останалите кръстосваха навън.
	— Вижте какво — подзе Ангало, — горе на хълма има един голям вехт хамбар, отвъд картофената нива. Хич няма да ни заболи, ако попримъкнем там нещичко от запасите. Да се подготвим, разбираш ли. Ей тъй, за всеки случай. Пък после, ако току-виж стане нещо, да има къде да отидем.
	— Под пода на тукашните сгради няма място. Има само под столовата и под Канцеларията — мрачно отрони Доркас. — Не е като в Магазина. Почти няма къде да се скриеш. Трябва ни подслон. Домъкнат ли се човеците тук, ще се наложи да се изнасяме.
	— Значи идеята за хамбара я бива, нали? — натърти Ангало.
	— Има един човек, дето понякога ходи там с трактор — обади се Масклин.
	— От него ще успеем да се скрием. Както и да е — Ангало плъзна поглед по лицата наоколо. — Може пък човеците пак да се махнат оттук. Да си вдигнат камъните и да се разкарат. А пък ние да се върнем. Можем да пращаме всеки ден по някой да ги шпионира.
	— Чини ми се, май от доста време ти се върти из главата тоя хамбар — подхвърли Доркас.
	— Преди време говорихме за него с Масклин, докато ловувахме из района — обясни Ангало. — Помниш ли, Масклин?
	— Хм — отвърна Масклин, зареял поглед в пространството.
	— Помниш ли как изкачихме хълма, и аз ти рекох „Тая къща може да ни свърши работа, ако потрябва“, пък ти рече „Да“?
	— Хм! — отвърна Масклин.
	— Да, ама нали идва онова… Зимата — обади се някакъв ном. — Нали се сещате. Студ. И всичко блести.
	— И червеношийки щъкат — добави друг.
	— Ъхъ — поколеба се първият. — И те. Зима е, тате лапа пръжки с лук, и червеношийки чуруликат тук…
	— Нищо им няма на червеношийките — обади се баба Моркий, която бе позадрямала за момент. — Моят тате пък разправяше, че били много вкусни, стига да успееш да ги хванеш — хвърли им тя ослепителна усмивка.
	Ако сравним мисълта на всеки ном с препускащ влак, то въздействието на тази забележка беше точно като от тухлен дувар, построен напреки на линията. Най-накрая Гърдър успя да измрънка:
	— Пак ви повтарям — няма какво да се нервираме още отсега. Трябва да изчакаме, и да се уповаваме на Арнолд Брос, който ни води.
	Последва тишина. И после, много тихо, се обади Ангало:
	— Туй страхотно ще ни оправи, няма що.
	Отново мълчание. Само че този път — плътно и тежко, и все по-плътно, и все по-тежко, и все по-застрашително. Сякаш буреносни облаци се трупаха над планина. И накрая блесна първата светкавица.
	— Какво, какво? — бавно изрече Гърдър.
	— Казах само онова, което си помислиха всички — отвърна Ангало. Изведнъж сума ти номи старателно се вторачиха в пръстите на краката си.
	— И какво искаш да кажеш с това?
	— Ами _къде_ го Арнолд Брос? — скочи Ангало. — С _какво_ ни е помогнал да се махнем от Магазина? Как точно, искам да кажа? С нищичко не ни е помогнал, нали така? — Гласецът на Ангало потрепера, сякаш и самият той се бе ужасил, като се чу да приказва такива работи. — _Сами_ го направихме! Разбрахме как и се справихме _сам-сами_! Научихме се да четем книги — _вашите_ книги — разбрахме, кое как е и направихме всичко сами…
	Пребледнял от гняв, Гърдър рязко скочи. Зад него Низодемус затисна уста с ръка — явно твърде шокиран, че да може да каже каквото и да е.
	— Арнолд Брос (създаден в 1905) винаги е с номите, където и да отидат те! — изкрещя Гърдър.
	Ангало залитна назад. Само че… баща му беше един от най-големите инати в Магазина, а той си беше цял бащичко. Лесно не се даваше.
	— Това ей сега си го измисли! — гракна той. — Не съм казал, че е нямало нещо си в Магазина, ама то онова си беше за Магазина, а пък тука сме тука, и сме само ние! Работата е там, че вие, Канцелариите, разполагахте с такава власт в Магазина, та сега не ви изнася да се откажете от нея!
	Тук се надигна Масклин.
	— Ей, вие двамата, само една секунда…
	— Значи така било, а? — изръмжа Гърдър. Изобщо не бе забелязал Масклин. — Такива сте си вие, Галантериите! Открай време си вирите носа! Ей, то бива нахалство, ама… Покарали малко някакъв си там камион и мислят, че вече всичко им е ясно, така ли? И сега сме си били получавали заслуженото, а?
	— … нито му е времето, нито му е мястото… — продължаваше Масклин.
	— Стига си заплашвал, бе, дъртак! Защо не си признаеш, тъпак нещастен, че няма такова нещо като Арнолд Брос (създаден в 1905)! Що не го размърдаш малко тоя мозък, дето уж ти го е дал Арнолд Брос?
	— _Ако не млъкнете и двамата, като ви хвана за яките и като ви заудрям главите една в друга…_
	Това май свърши работа.
	— Хубаво — каза Масклин с по-нормален глас. — А сега мисля, че много добре ще дойде, ако всеки се прибере и поразмисли малко — за каквото си ще! Щото сложни решения не се вземат по тоя начин. Всички би трябвало да поразмислим малко.
	Номите се заизнизваха, отдъхнали си, че всичко това е свършило. Масклин дочу, че отвън Гърдър и Ангало продължават да се карат.
	— Ей, вие двамата!
	— Ама виж какво… — започна Гърдър.
	— Не, _вие_ вижте какво, и двамата го вижте хубавичко! Ей ни всички тук, и май ни се очертава голям проблем, а пък вие ще ми се карате! Уж сте разумни люде, и двамата! Не виждате ли, че изнервяте народа?
	— Да, ама то това е важно… — смънка Ангало.
	— _Онова, което трябва сега да свършим_ — сряза го Масклин, — е да поогледаме пак тоя хамбар. Не казвам, че много си падам по тая идея, ама кой знае, може и да потрябва, ако се наложи да офейкваме. Поне хората ще си имат занимавка, та да не се тревожат много-много. Вие какво ще кажете?
	— Предполагам, бива — неохотно измънка Гърдър. — Ама…
	— Няма, „ама“ — отряза го Масклин. — Държите се като първи бунаци. Хората ви гледат и двамата, тъй че сте им за пример, разбрахте ли ме?
	Двамата се спогледаха накриво, ала кимнаха.
	— Е, добре — завърши Масклин. — Сега ще излезем, хората ще видят, че сте се сдобрили, и ще престанат да се тормозят. _Тогава_ вече ще му мислим какви ще ги вършим.
	— Но Арнолд Брос е _много_ важно нещо! — настоя Гърдър.
	— Да речем — отвърна Масклин. Бяха излезли вън на светло. Вятърът пак се бе разиграл — небето бе дълбоко, синьо и студено.
	— Тук няма „да речем“! — отсече Гърдър.
	— Виж какво — каза Масклин, — не го знам съществува ли Арнолд Брос или не, в Магазина ли е живял, или само в ума ни или каквото щеш там. Онова, което знам, е, че той хич и не смята да падне от небето, та да ни помогне.
	Щом го каза, и тримата погледнаха нагоре. Номите от Магазина лекичко потрепераха. Все още се искаше доста кураж да погледнеш в безкрайното небе, ако си свикнал на хубавички, дружелюбни подове. Но по традиция, споменеше ли се Арнолд Брос, хората поглеждаха нагоре. Натам, където едно време в Магазина се намираше Счетоводният отдел.
	— Ама че го рече. Щото гледай, там нещо хвърчи — обади се Ангало.
	Нещо бяло и кажи-речи четириъгълно се носеше леко из въздуха. И ставаше все по-голямо.
	— Просто някаква хартия — каза Гърдър. — Вятърът я е довлачил от сметището.
	Сега нещото определено бе пораснало. Преобърна се леко във въздуха и тупна на земята.
	— Мисля — бавно изрече Масклин, щом сянката на нещото го покри, — че май ще е добре да се дръпнем…
	Хартията го захлупи.
	Разбира се, хартия си беше. Само че номите са мънички, а пък тя беше падала доста дълго, та бе събрала достатъчно сила да го събори.
	Но онова, което го изненада още повече, щом падна по гръб, бяха думите, които съзря току пред очите си:
	___Арнолд Брос___


	3.

	I. И потърсиха те Добър Знак от Арнолд Брос (създаден в 1905) и яви им се Знак.
	II. И скочиха някои, та рекоха: Абе, То Хубаво, ама Туй всъщност не е нищо повече от Случайно Съвпадение.
	III. Ала рекоха други: И Случайното Съвпадение, и То е Знак.
	Из „Книга на номите“
	Знаци и Табели,
	Глава 2, стихове I–III


	Масклин открай време не беше наясно по въпроса за Арнолд Брос (създаден в 1905). Като си помислиш, Магазинът наистина беше голяма работа, дума да няма — с ония ми ти движещи се стълбища и тъй нататък, пък и ако не бе го създал Арнолд Брос (в 1905) — то кой тогава? В края на краищата, освен човеците нямаше кой друг да е. Не че мислеше човеците за толкова тъпи, колкото ги смятаха другите номи. Може и да бяха големи и бавни, ала притежаваха някакъв особен вид инат. Със сигурност можеха да се обучат да вършат разни прости неща.
	От друга страна, светът се простираше навред и бе пълен с какви ли не сложни работи. Май че множко би му дошло на Арнолд Брос да ги създаде всичките.
	И тъй, Масклин бе решил да не решава нищо по този въпрос, с надеждата, че ако този Арнолд Брос наистина съществува и разбере същото и за Масклин, няма да е кой знае колко против.
	Мъчното на това да поддържаш въпроса открит, естествено, беше, че хората постоянно ти висяха на главата и се опитваха да напъхат вътре това или онова.
	Разпънаха внимателно падналия от небето избелял вестник на пода в една от съборетините.
	Целият беше в думи. Повечето от тях разбираше дори и Масклин, но даже и на Грима се наложи да си признае, че не се сеща какво могат да означават, нанизани една след друга. Например, ДАСКАЛИ РАЗПЕРТУШИНВАТ ШОКИРАЩИ ИЗСЛЕДВАНИЯ си беше пълна мистерия. Както и БУНТАРЯТ СРЕЩУ ДАНЪКА НА ГЛАВА БУДИ СВИРЕП ГНЯВ. Да не говорим за ИГРАЙТЕ СУПЕРБИНГО ВЪВ ВЕЧЕРНА ПОЩА. Но тия загадки можеха и да почакат.
	Онова, в което се бяха втренчили всички погледи, беше малка групичка думи — на големина горе-долу колкото ном — под заглавие ЛИЧНОСТИ.
	— Това ще рече „човеци“ — обади се Грима.
	— Тъй ли? — попита Масклин.
	— А отдолу пише ето какво: „Милионерът-плейбой Ричард Арнолд, който непрекъснато кръстосва земното кълбо, следващата седмица отлита за слънчева Флорида, за да наблюдава изстрелването на «Арнсат 1», първия комуни… — тя се поколеба, — комуникационен спъ… спътник, построен от «Арнко Интър… нашънъл». Този скок в бъдещето е осъществен само месеци след пожа… пожара в… — По гърба на номите, които досега следяха думите с нея, полазиха тръпки, — в «Арнолд Брос», универмага в Блекбъри, първия от тяхната верига магазини и основа на мулти… милионерската търговска компания. Той е бил основан от Олдърман Франк У. Арнолд и брат му Артър. Неговият в-в-внук Ричард (39), който ще…“ — Гласът й стихна до шепот.
	— Внук Ричард (39) — повтори Гърдър. Лицето му тържествуващо грейна. — Какво ще кажете за това, а?
	— Какво значи „кръстосва земното кълбо“? — запита Масклин.
	— Ами „кълбо“ ще рече топка, а пък щом е земно, от глина ще да е. Пък кръстосването значи, че обикаля по него. Та значи, той ходи по топка от пръст. По земно кълбо.
	— Това е знак от Арнолд Брос — натъртено рече Гърдър. — Той ни прати знак.
	— Знак, предназначен, хм, за нас! — обади се Низодемус току зад гърба на Гърдър и простря ръце нагоре. — Я гледай, чак от…
	— Да, да, Низодемус — смуши го Гърдър. — Тихо, ако обичаш. А така, добро момче. — Той погледна смутено Масклин.
	— Тая работа нещо не ми се види читава. Тая с обикалянето де. Ами че нали ще падне. Щом за топка става въпрос, ще се търкулне от нея, ви казвам — обясни Масклин.
	Те отново се вторачиха в Картинката. Беше направена от малки точици. Представляваше усмихнато лице. Със зъби и брада.
	— Много ясно — с доста по-уверен глас се обади Гърдър. — Арнолд Брос е изпратил Внука (39), за да… да…
	— Ами какви са тия двамата, дето били създали Магазина — почуди се Масклин. — Хич не го разбирам това. Нали беше Арнолд Брос?
	— Ами излиза, че са го създали тия двамата — замисли се Гърдър. — Че то си е логично. Голям Магазин си беше. — Изглеждаше напрегнат.
	— Добре — рече Доркас. — Я сега да видим докъде я докарахме. Съобщението беше, че, нали така, Внукът (39) бил във Флорида където и да се намира това…
	— Щял да бъде във Флорида — вметна Грима.
	— Това е вид боядисан сок — намеси се някакъв ном. — Знам го, щото веднъж ходихме до мочурището, та там имаше една такава вехта кутия, на която пишеше „Флорида. Портокалов сок“. Сам го прочетох! — добави гордо той.
	— Та значи, ще се плацика в тоя ми ти портокалов сок, това ми го обясняват тука, а? — усъмни се Доркас. — Освен това ходи по топки и отлита, макар че туй последното не ми е ясно как го прави, освен ако не може да хвърчи. И очевидно всичкото туй му харесва.
	Номите млъкнаха и се замислиха над думите му.
	— Светите откровения често са мъчни за разбиране — отрони мрачно Гърдър.
	— Туй май твърде свято дойде — измърмори Доркас.
	— Мисля, че всичко това е просто съвпадение — надуто рече Ангало. — Тук става въпрос просто за някакъв човек, като в книгите.
	— А колко човеци, според тебе, могат да застанат върху една топка? Пък и да обикалят по нея? — настоя Гърдър.
	— Е, карай да върви — махна с ръка Ангало. — Ами тогава какво ще правим?
	Гърдър зяпна. И то няколко пъти.
	— Е, че то е ясно — несигурно смънка той.
	— Кажи ни го тогава ясното — тросна се Ангало.
	— Ами… Ъ-ъ…, че то е… ясно. Трябва да отидем на онова място, дето е тоя… портокалов сок, и…
	— Да? — любезно се намеси Ангало.
	Гърдър го изгледа отгоре.
	— Не помниш ли какво наставление бе окачил Арнолд Брос в Магазина? Не гласеше ли то „Ако не виждате онова, което ви трябва, попитайте, моля?“
	Номите кимнаха. Мнозина го помнеха. И другите табели също: „Всичко си върви“, а до движещите се стълби пишеше: „Кучета и инвалидни колички да се вдигат задължително“. Тъй бе рекъл Арнолд Брос, а с него не можеше да се спори. Да, ама от друга страна, онова си беше за Магазина, а пък тука си беше тука.
	— И? — любезно се намеси Ангало.
	Гърдър се изпоти.
	— Ами… Ъ-ъ… тогава ще го помолим да стори тъй, че да ни оставят на мира тук, в Кариерата.
	Последва неловко мълчание.
	И после Ангало се обади:
	— Това ми се вижда най-нескопосното…
	— Ами как смята да отлита? — обади се Грима. — Да не би пък наистина да може да лети?
	— Със самолет, бе жена — обясни Ангало. — Реактивен.
	— Активен знам какво е, ама реактивен… Чакай, кой е реактивен, той или самолетът?
	Всички се обърнаха към Масклин — знаеха го колко е пернат на тема летище.
	Ала него го нямаше там.


	Масклин издърпа Нещото от нишата в стената и отново се измъкна навън. Не се налагаше да го свързва с тока. Достатъчно бе да го сложи до жици.
	В бившата Канцелария на управителя имаше ток. Той притича през пустата пътека между съборетините и се промъкна вътре през една пукнатина в увисналата на пантите си врата.
	Постави кутията по средата на пода и зачака.
	На Нещото винаги му трябваше малко време да се събуди. Светлинките му проблеснаха една по една. Взе да бибипка. Масклин предполагаше, че бибипкането отговаря на онова, което един ном обикновено казва, щом го събудят сутрин.
	Най-накрая то се обади:
	— _Кой е?_
	— Аз съм, Масклин. Виж, трябва да разбера какво означава „комуникационен спътник“. Чувал съм те и преди да споменаваш нещо за спътник. Каза, че луната била нещо такова, не беше ли тъй?
	— _Да. Само че комуникационните спътници са изкуствени луни. Използват се за комуникация. Комуникация означава пренасяне на информация. В случая чрез радио и телевизия._
	— Телевизия пък какво е?
	— _Начин да се изпращат образи по въздуха._
	— И често ли го правят?
	— _Непрекъснато._
	Масклин си отбеляза наум да се поогледа из въздуха — току-виж мерне някой образ.
	— Разбрах — излъга той. — Та значи, тия спътници… къде точно се намират?
	— _В небето._
	— Май не съм видял нито един досега — усъмни се Масклин. В ума му взе да се заформя някаква идея. Още не му беше съвсем ясна. Някакви откъслеци от разни неща, които беше чел и чул, се наместваха в главата му подобно на мозайка. Важното беше да ги оставиш да се наместят самички и да не ги подплашиш — че можеше и да избягат.
	— _Те са на орбита, на много голяма височина. Над тази планета ги има много_ — разясни Нещото.
	— Откъде го знаеш?
	— _Мога да ги следя._
	— О! — Масклин се взря в премигващите светлинки. — Щом са изкуствени, това значи ли, че не са истински?
	— _Те са машини. Обикновено ги конструират на планетата и ги изстрелват в Космоса._
	Мозайката почти се бе наредила. Идеята се издуваше като мехур…
	— Нали каза, че нашият кораб бил в Космоса?
	— _Точно така._
	Масклин усети как идеята тихичко избухна — като главичка на глухарче.
	— Ако знаем кога ще изстрелят в Космоса някой от тия — бързаше да го каже, преди думите да му избягат — и ако можем някак си да му се закачим или каквото щеш там, или пък да го подкараме като Камиона и ако те вземем и теб с нас, като стигнем там горе, можем да скочим от него и да го намерим тоя наш кораб. Става ли, а?
	Светлинките по Нещото присветваха странно и оформяха фигури, каквито Масклин не беше виждал преди. Това продължи доста дълго. Най-накрая то продума. Гласът му беше почти съчувствен.
	— _Знаеш ли колко голям е Космосът?_
	— Не — учтиво каза Масклин. — Май беше доста големичък, а?
	— _Да. Както и да е, ако бъда изнесен над атмосферата, е възможно да издиря и повикам кораба. Ала знаеш ли какво означават думите „кислороден запас“?_
	— Не.
	— _А „скафандър“?_
	— Не.
	— _Там, в Космоса, е много студено._
	— Е, та не можем ли да си подрипваме за загрявка? — отчая се Масклин.
	— _Мисля, че просто не разбираш с какво е изпълнен Космосът._
	— Е, та, с какво?
	— _С нищо. Ама НИЩО! И с какво ли не. Само че… какволинето е малко, а пък нищото е много. Повече, отколкото можеш да си представиш._
	— Но все пак си струва да опиташ, а?
	— _Предлагаш една изключително неразумна авантюра._
	— Да, ама разбираш ли — опъна се Масклин, — ако не се опитам, положението ще си остане същото завинаги. Вечно ще трябва да бягаме и да търсим къде да живеем — и тъкмо успеем някак да се нагодим, пак беж да ни няма. Рано или късно трябва да намерим такова място, което наистина да си е наше. Прав е Доркас. Човеците стигат навсякъде. Пък и нали точно ти ми каза, че нашият дом е… някъде там горе.
	— _Не му е сега времето. Много сте неподготвени._
	Масклин стисна юмруци.
	— Аз никога не мога да бъда подготвен! Роден съм в дупка, Нещо! В кална дупка в земята! Как мога да бъда подготвен за каквото и да било? Точно това значи да си жив, Нещо! Да си неподготвен за абсолютно всичко! Защото ти се дава само една възможност, Нещо! Дава ти се само една възможност, а после умираш, и като си го минал веднъж, не ти се дава да опиташ пак! Разбра ли, Нещо? Затова ще опитаме _сега_! _Заповядвам_ ти да ми помогнеш! Ти си машина и трябва да правиш, каквото ти се казва!
	Светлинките се наредиха в спирала.
	— Бързо схващаш — рече Нещото.


	4.

	III. И с глас гръмовен рече Великият Масклин на Нещото: Сега Му е Времето да се върнем в нашия Дом, там в Небесата.
	IV. Инак Все ще трябва да Бягаме от Място на Място.
	V. Но Никой не трябва да знае какво Възнамерявам Аз, инак ще рекат: Глупости, Защо да ходим на Небето, не ни ли Стигат тукашните Ядове?
	VI. Защото те Хората са си Такива.
	Из „Книга на номите“
	Разправии,
	Глава 2, стихове III–VI


	Когато Масклин се върна, Гърдър и Ангало тъй се бяха хванали за гушите, че гърмеше и трещеше.
	Не се и опита да се намеси. Просто остави Нещото на земята, приседна до него и ги загледа.
	Доста беше смешно това, че хората май изпитват някаква потребност да се карат. А тайната на хубавата свада е да не чуваш какво ти казва другият, бе забелязал Масклин.
	Гърдър и Ангало наистина я бяха овладели страшно добре. Работата беше там, че никой от двамата не бе достатъчно сигурен, че е прав, а смешното беше, че хора, които не са _съвсем_ сигурни, че са прави, винаги се вживяват в една караница много повече от другите — като че ли се опитват да убедят предимно самите себе си, че са прави. Гърдър не беше сигурен — не беше съвсем сигурен — че Арнолд Брос наистина съществува, а пък Ангало не беше съвсем сигурен, че не съществува.
	Изведнъж Ангало забеляза Масклин.
	— Я ти му кажи, Масклин — изхленчи той. — Иска да ходи да търси Внука (39)!
	— Тъй ли? И къде смяташ да го търсим? — обърна се Масклин към Гърдър.
	— На летището. Знаеш го. Нали щял да отлита с реактивен самолет. Точно тъй и ще направи.
	— Но ние _го знаем_ летището! — изперчи се Ангало. — Самият аз колко пъти съм висял на оградата! Човеците си влизат и излизат там по цял ден. Внукът (39) изглежда точно като тях! Може пък и да е заминал вече. Сигурно точно в този миг вече джапа из сока! Не можете току-така да хващате вяра на думи, дето си падат от небето ей тъй на! — отново се обърна той към Масклин. — Масклин по-добре знае. Той ще ти каже. Кажи му го, Масклин. А ти го чуй, Гърдър. Щото Масклин го бива да мисли. А точно в такъв момент…
	— Да вървим на летището — рече Масклин.
	— Ето на — възкликна Ангало. — Казах ли ти, Масклин не е такъв ном, че… Кво?!
	— Да ходим на летището, да хвърлим някое око.
	Ангало мълчаливо зяпна.
	— Ама… ама… — едвам успя да промълви той.
	— Сигурно си струва да опитаме.
	— Но всичко това е просто съвпадение! — ревна Ангало.
	Масклин сви рамене.
	— Ами ако е така, ще се върнем. Не казвам да ходим _всички_. Само неколцина.
	— Но представи си, че докато ни няма, вземе, та се случи нещо!
	— То все ще се случи, тъй или иначе. Ние сме хиляди. Няма да е трудно да закараме хората в оня хамбар, ако се наложи. Не е като Дългото Пътуване, я.
	Ангало се поколеба.
	— Тогава ще дойда _аз_. Само за да ти докажа какъв си суеверен.
	— Добре — сви рамене Масклин.
	— Много ясно, че и Гърдър идва — добави Ангало.
	— Кво? — обади се Гърдър.
	— Е, нали _ти_ си абат — подметна саркастично Ангало. — Ако ще си говорим с Внука (39), то най-добре ти да говориш с нето, нали така? Искам да кажа, той сигурно няма да иска да изслуша никой друг…
	— Аха! — кресна Гърдър. — Мислиш, че няма да дойда, а? Ще дойда, и още как! Струва си само за да ти видя физиономията после!
	— Значи, всичко вече е наред — каза Масклин спокойно. — А сега мисля, че е по-добре да изпратим нарочен човек да следи пътя. А по-добре и в стария хамбар да идат хора. Да видим и какво ще могат да замъкнат дотам. Тъй де, за всеки случай.


	Грима го чакаше отвън. Не изглеждаше много щастлива.
	— Познавам те добре — каза тя. — Знам те как гледаш, като караш народа да върши разни работи, дето не му се ще да ги върши. Какво си си наумил?
	Те се заразхождаха в сянката на една ръждясала тенекия. От време на време Масклин поглеждаше нагоре. Тази сутрин, мислеше си той, небето си изглежда, както винаги си е изглеждало: нещо синьо на облаци. Сега то обаче беше и нещо друго — пълно с думи, с невидими картини и с машини, които фучат насам-натам из него. Защо става така, че колкото повече неща научаваш, толкова по-малко _знаеш_ наистина?
	Най-накрая се обади:
	— Не мога да ти кажа. То и аз самият май не знам.
	— Нещо с Нещото, нали?
	— Да. Виж, ако ме няма, само за малко повече от…
	Тя скръсти ръце.
	— Не съм идиотка, както знаеш — подхвана тя. — Портокалов сок, как пък не! Изчела съм вече почти всички книги, дето ги донесохме от Магазина. Та, Флорида е _място_. Също като Кариерата. Може и по-голямо да е даже. И дотам има много път. За да го стигнеш, трябва да минеш през много вода.
	— Мисля, че пред този път Дългото Пътуване нищо няма да е — почти прошепна Масклин. — Знам, защото веднъж като отидохме до летището, от другата страна, там край пътя, видях вода. Изглеждаше, като че край няма.
	— Казах ли ти — навири нос Грима. — Сигурно в бил някой океан.
	— То си имаше табела — допълни Масклин. — Не мога да си спомня всичко, дето го пишеше, не ме бива в четенето като тебе. Едната от думите беше рез… резер… воар, така мисля.
	— Ето, видя ли!
	— Но сигурно си струва да се опита — намръщи се Масклин. — Има само едно-едничко място, където винаги ще бъдем в безопасност, и то е онова, откъдето сме дошли. Инак все ще трябва да бягаме, да бягаме…
	— Тая работа, дето си я намислил, не ми харесва — смънка Грима.
	— Ама нали _ти_ каза, че не ти харесва и да бягаме! Нямаме друг избор, не разбираш ли? Нека просто да опитам. Ако не стане, ще се върнем!
	— Да, ама представи си, че нещо се обърка? Ами ако не се върнеш, представи си? Ами че то аз ще…
	— Да? — гласът на Масклин бе пълен с надежда.
	— Ще откача, щото нали ще ми се наложи да обяснявам на хората това, онова и не знам кво си! — тросна се тя. — Ама че тъпа идея! Не, нищо общо не искам да имам с тая работа.
	— О! — Масклин бе явно разочарован, но нали си беше инат… — Да, ама аз все пак ще опитам! Извинявай, за което.


	5.

	V. И рече той: Що за Жаби са тез, дето ми говориш?
	VI. И рече тя: Ти Тъй и Тъй не би Разбрал.
	VII. И рече той: Права си.
	Из „Книга на Номите“
	Странни Жаби,
	Глава 1, стихове V–VII


	Беше тежка нощ…
	Предстоеше път до хамбара, а той щеше да трае цели часове. Няколко бригади вече бяха потеглили, за да маркират пътя и въобще да го подготвят, а наред с това и се оглеждаха за лисици. Не че напоследък ги бяха виждали често. На една лисица винаги би й било много приятно да нападне самотен ном, но трийсет добре въоръжени и въодушевени ловци бяха съвсем друга работа, и в този случай лисицата, която би проявила интерес, ще да е някоя…, ама наистина много тъпа лисица. Онези, които живееха покрай Кариерата, зърнеха ли ном, имаха навика да се изнасят скоростно в обратна посока. Бяха разбрали, че номи — това означава неприятности.
	За някои от тях урокът беше минал твърде тежко. Скоро след като номите се бяха нанесли в Кариерата, някаква лисица, изненадана и очарована, взе, че налетя на двойка невъоръжени ягодоберачи, които, естествено, изяде. Още по-изненадана бе тя същата нощ, когато на входа на дупката й се разгоря огън — бяха я проследили двеста смръщени номи. Щом, с насълзени от дима очи, понечи да се измъкне, те я набодоха до смърт с копия.
	На много животни би им харесало да вечерят с ном — бе казал Масклин. За тях обаче е по-добре да разберат следното: или ние, или те. А още по-добре ще е веднага да им стане ясно, че _тях_ няма да ги бъде. Нито едно животно нямаше да опита как са номите на вкус. Вече не.
	Котките се оказаха много по-схватливи. Никоя не посмя да припари до Кариерата.
	— Естествено, може и вятър работа да излезе тая Грижа — занервничи Ангало на зазоряване. — Може и въобще да не ни се наложи нищо да правим.
	— И тъкмо пък, когато вече се пооправихме тука, свикнахме му — обади се Доркас. — Доколкото схващам, ако си отваряме зъркелите и внимаваме, можем да вдигнем всичко за пет минути време. А още тази сутрин ще започнем да пренасяме това-онова от склада. Хич няма да навреди. Тъкмо ще е на място, ако ни потрябва.
	Номите понякога отиваха чак до летището. По пътя имаше една купчина боклук — истински извор на парцали и телчета, а пълните с вода чакълени ями по-нататък бяха подръка на всеки, достатъчно търпелив, че да лови риба. Доста приятно еднодневно пътешествие си беше, предимно по язовичите следи. Те пресичаха едно шосе — или по-скоро се провираха под него: кой знае по каква причина някой прилежно бе инсталирал тръби отдолу, точно там, където го пресичаше язовичата пътека. Язовците със сигурност често използваха тая пътека.
	Масклин откри Грима в училищната дупка, под една изоставена барака. Имаше час по писане. Изгледа го кръвнишки и нареди на децата да карат нататък — и, ще бъде ли така любезен Нико Галантерии да разкаже вица и на другите? Не? Ами тогава да си гледа задачата — и излезе навън.
	— Дойдох само да ти кажа, че тръгваме. — Масклин мачкаше в ръце шапката си. — Доста номи ще ходят до боклука, та ще ни поизпратят.
	— Ток — измърмори неясно Грима.
	— Какво?
	— В хамбара няма ток. Сещаш ли се това какво значи? Като няма луна, няма да има какво да правим, освен да си стоим в дупката. Не ща да е пак така.
	— Е, може би едно време бяхме по-добре — смънка Масклин. — Нямахме всичко онова, което имаме сега, но пък бяхме…
	— Измръзнали, уплашени, невежи и гладни! — сряза го Грима. — Много добре го знаеш! Вземи подхвърли на баба Моркий нещо за Доброто Старо Време и стой, та гледай какво ще ти каже!
	— Да, но ние с тебе бяхме заедно — отрони Масклин.
	Грима се бе вторачила в ръцете си.
	— Просто бяхме на една и съща възраст и живеехме в една и съща дупка — колебливо каза тя. После погледна нагоре. — Но сега всичко е друго! Има… има ги тия жаби, например…
	Масклин я изгледа неразбиращо. И — за първи път — Грима му се видя несигурна.
	— Четох за тях в една книга — подхвана тя. — Знаеш ли, има едно такова място, викат му Южнамерика. Та там са тия хълмове, дето е горещо и през цялото време вали, а в дъждовните гори пък растат мно-о-ого високи дървета, и горе по върховете на тия дървета пък ги има тия работи, едни такива мно-о-ого големи цветя — казват се бромелиади. И в цветята влиза вода, и вътре стават локвички, и в тях виреят жаби, дето си снасят яйцата във водата, излюпват се попови лъжички, а после и те стават на жаби. Та тия жабчета живеят в цветята по върховете на дърветата и дори и не подозират че има земя и че светът е пълен с разни работи, а пък сега аз знам за тях и никога няма да ги видя, и точно сега _ти_ — тя преглътна, — ми предлагаш да дойда да живея с тебе в дупка и да ти пера чорапите!
	Масклин прекара това насам-натам през ума си с надежда да открие някакъв смисъл в него.
	— Ама аз не нося чорапи — забеляза той.
	Май не беше точно онова, което трябваше да каже. Грима го ръгна яростно в корема.
	— Масклин, ти си добър ном, и си доста умен по свой си начин, но там горе в небето няма да намериш отговор на нищо! Трябва да стъпваш здраво на земята, а не да хвърчиш из облаците!
	Тя се фръцна и трясна вратата зад гърба си.
	Масклин усети, че ушите му пламват.
	— Мога да ги правя и двете! — кресна той подире й. — Едновременно! — После си помисли и добави: — Всеки го може!
	Помъкна се обратно през тунела. Бил доста умен по свой си начин! Гърдър беше прав: всеобщото образование хич не беше добра идея. Никога нямаше да разбере жените — така си мислеше. Дори ако, живот и здраве, изкара до десет години.
	Гърдър бе предал водачеството над Канцелариите на Низодемус. Това съвсем не правеше Масклин щастлив. Не че Низодемус беше глупав. Точно обратното: беше умен, но по един такъв врящ и кипящ опак начин, та Масклин му нямаше много доверие. Вечно го тресеше някаква треска. А щом заговореше, направо те заливаше с думи и току вмъкваше по някое „хм“ сред пороя, тъй че да си поема дъх, без някой да извади късмета да го прекъсне. Той притесняваше Масклин. Спомена го на Гърдър.
	— Низодемус може и прекалено да се пали — рече Гърдър, — но пък сърцето му си е точно на мястото.
	— Нещо да кажеш за главата му?
	— Виж какво, знаем се достатъчно добре, нали? Не би ли казал, че се разбираме помежду си?
	— Да, защо?
	— Тогава, нека те оставя да решаваш онова, което засяга телата на номите — гласът на Гърдър бе на косъм от заплахата, — а пък ти ме остави да решавам онова, което засяга душите им. Става ли?
	И тъй, те тръгнаха.
	Съобщенията, поръчките в последната минута, организацията и — защото нали иде реч за номи — стотиците възникнали разправийки, всичко това не ни засяга.
	Те тръгнаха.
	Животът в Кариерата започна да се връща към що-годе нормален ход. Не дойдоха никакви други камиони. Доркас изпрати двама от най-сръчните си млади помощници при телената мрежа, ей тъй за всеки случай да натъпчат с кал ръждясалия катинар. Нареди също така и на група номи да опънат няколко ката тел около портала.
	— Не че ще ги задържи — каза той. — Не и ако са решили твърдо да влязат.
	Съветът, или каквото там беше останало от него, кимаше мъдро, въпреки че всъщност никой от тях нито разбираше, нито се интересуваше от машинарии.
	Камионът се върна същия следобед. Двамата номи, наблюдаващи черния път, забързаха към Кариерата да докладват. Шофьорът бе се поозорил малко с катинара, бе се натъкнал на телта и бе изчезнал.
	— И каза нещо — рече Сако.
	— Да, каза нещо, Сако го чу — потвърди приятелката му, Нути Дрехианска. Беше възпълничко момиче, носеше панталони, много я биваше по машинариите и всъщност доброволно се бе записала за пазач, наместо да си стои вкъщи и да се учи да готви. Да, нещата в Кариерата наистина се променяха.
	— Чух, че каза нещо — подсказа с готовност Сако в случай, че не бяха зарязали темата.
	— И какво? — насърчи го Доркас. Наистина не заслужавам подобно нещо, мислеше си той. Не и на тия години. По-добре си ми е да си седя в работилницата и да се опитвам да изобретя радиото.
	— Каза… — Сако си пое дълбоко въздух, оцъкли очи и се опита да докара гръмогласното, провлачено мучене на човеците. — Ггаааааддниииииххлаааааппеееееттиииии!
	Доркас се вторачи в останалите.
	— Някой да има някакви идеи? — попита той. — Звучи тъй, сякаш май означава нещо, а? Казвам ви, само ако можехме да ги разбираме…
	— Трябва да е бил някой от онези тъпите — каза Нути. — Опитваше се да влезе!
	— Значи ще се върне — мрачно поклати глава Доркас.
	— Е, добре, вие двамата. Хубаво се справихте. Върнете се на пост. Благодаря ви.
	Гледаше как се отдалечават ръка за ръка. Повлече се през Кариерата и се запъти към старата Канцелария.
	Шест Коледни Панаира съм преживял, мислеше си той. Шест — как им се викаше — години. Че и още почти една отгоре май, макар че тук, Навънка, ме можеш да бъдеш сигурен. Никой никакви знаци не оставя, за да обясни какво става, а и отоплението намалява все повече. На седем години. Тъкмо възраст на един ном да престане да му пука. И сега съм тук, а тук изобщо няма истински степи, които да ограждат света, сутрин от време на време водата става студена и корава като стъкло, а вентилацията и отоплението хич ги няма. Разбира се — той се постегна, — като учен намирам всички тези явления за изключително интересни, обаче би било по-хубаво да си ги намирам за изключително интересни, като ги наблюдавам отнякъде другаде, а там вътре да е топло и уютно.
	Ах, вътре. Тъкмо където му беше мястото. Повечето стари номи направо ги тресеше ужас от Навънка, но на никой не му се приказваше за това. В Кариерата не беше чак толкова зле — нали ги имаше огромните скални стени. И ако не поглеждаш твърде често нагоре и избягваш четвъртата страна с оная ужасна, ширнала се надалеч гледка, почти би могъл да повярваш, че пак си си в Магазина. Но дори и така, мнозина от по-възрастните предпочитаха да си седят в бараките или в топличкия мрак под подовите дъски. По този начин избягваха онова ужасно чувство за _оголеност_. Отвратителното усещане, че небето те дебне.
	На децата обаче май Навънка доста им харесваше. Наистина, те не бяха свикнали с друго. Едва си спомняха Магазина — а той и без това не означаваше кой знае колко за тях. Те бяха Вънкашни. Бяха свикнали. А пък младите момчета, дето ходеха да ловуват и да събират разни неща… е, младите обичат да се перчат с храброст, нали? Особено пред други младежи. И девойки.
	Разбира се — мислеше си Доркас, — като учен и рационално мислещ ном зная, че наистина не сме смятали вечно да живеем под подовете. Обаче е факт — като ном, почти седемгодишен, който усеща как започва да му скърца това-онова, трябва да си призная, че смятам за доста по-удобно да ни се намира някоя и друга от добрите стари табели — _страхотно намаление_, може би, или пък просто една мъничка табела с надпис _от утре — огромна разпродажба_! Не би навредило, а и съм сигурен, че бих се почувствал по-щастлив. Което, разбира се, е глупост, рационално погледнато.
	Също като с Арнолд Брос (създаден в 1905) — помисли си той. Абсолютно сигурен съм, че той не съществува по онзи начин, по който ме учеха като малък. Но съзирайки неща като _ако не виждате окова, което търсите, попитайте, моля_ по стените, някак си усещаш, че всичко е _наред_.
	И той си рече: не е редно един рационално мислещ ном да си ги мисли тия.
	В дървенията покрай вратата на Канцеларията имаше пукнатина. Доркас се промъкна през познатата тъмнина под пода и зашари наоколо с ръце. Накрая напипа ключа.
	Доста се гордееше с тази си идея. Отвън Канцеларията имаше голям червен звънец — вероятно, за да чуват човеците телефона, когато в Кариерата е шумно. Доркас беше сменил свързването и сега можеше да го накара да звъни, когато си поиска.
	Натисна бутона.
	От всички ъгли на Кариерата към Канцеларията заприиждаха номи. Доркас изчака, докато пространството под пода се напълни, после придърпа една празна кибритена кутия и се възкачи на нея.
	— Човекът се върна — оповести той. — Този път не можа да влезе, ама следващия…
	— Ами твоите телове? — обади се някой от тълпата.
	— Боя се, че му се намират разни неща като клещи.
	— Толкоз, значи, с твойта теория, че… хм, човеците били интелигентни. Един _интелигентен_ човек би бил достатъчно наясно с това, хм, да не ходи там, където не го щат — кисело каза Низодемус.
	Доркас обичаше да гледа как в младите номи кипи нетърпение. Ала Низодемус цял трепереше от някакъв особен вид нетърпение, който не беше за гледане. Измери го със свиреп поглед — доколкото посмя, де.
	— Тукашните човеци може и да са по-различни от тези в Магазина — сопна се той. — Във всеки случай…
	— Заповед ще да го е изпратил — рече Низодемус. — Това е присъда, хм, над нас!
	— Нищо подобно. Просто си е най-обикновен човек — отвърна Доркас.
	Низодемус го гледаше втренчено. Той продължи:
	— Сега трябва наистина да изпратим някои от жените и децата в…
	Отвън се чу тропот на тичащи крака и двамата стражи се втурнаха през пукнатината.
	— Върна се! Върна се! — задъхано изкрещя Сако. — Човекът се върна!
	— Добре де, добре — зауспокоява го Доркас. — Не се шашкай. Той не може.
	— Не! Не! Не! — ревеше Сако и подскачаше нагоре-надолу. — Носи си чифт резачки! Сряза телта… И веригата. И…
	Не чуха останалото.
	Ръмженето на приближаващия двигател им каза всичко.
	Толкова се усили, че бараката потрепера. След това изведнъж спря, оставяйки след себе си досадна тишина — тя беше по-лоша и от шума. Някъде се затръшна метална врата. После вратата на бараката затрополи и заскърца.
	Отекнаха стъпки. Дъските над главите им се огънаха. По главите им се посипаха облачета прах. Тежките бумтящи стъпки продължаваха да кръстосват Канцеларията.
	Номите стояха в пълно мълчание. Не помръдваше нищо освен очите им — но пък те се движеха в пълен синхрон със стъпките: следяха ги строго и трепкаха напред-назад в зависимост от това накъде се упътваше човекът. Някакво бебе се разциври.
	Отпървом се чу потракване, а после и сподавеното мучене на човешки глас — обичайните непонятни звуци. Доста време се проточи.
	После стъпките отново напуснаха Канцеларията. Номите дочуха хрускането им навън. Появиха се и други звуци. Гадни, стържещи метални звуци.
	Някакво номче жално се обади:
	— Мамо, имам пиш, мамо…
	— Шшшт!
	— Ама _наистина_, бе мамо…
	— Млъкни най-после!
	Всички номи до един застинаха като трупи — стъпките взеха да кръжат около тях. Е, не до един — имаше едно номче, което подрипваше от крак на крак, а лицето му бе цяло почервеняло.
	Внезапно шумът спря. Чу се как вратата на камиона се затръшна, после двигателят изрева и моторният звук се стопи в далечината.
	Доркас се обади шепнешком:
	— Мисля, че вече можем да се поотпуснем малко.
	Стотици номи облекчено въздъхнаха.
	— _Мамо!_
	— Добре бе, хайде заминавай.
	След облекчената въздишка избухна взрив от бърборене. Един глас се извиси над останалите:
	— Такова нещо никога не би станало в Магазина! — Беше Низодемус. Катереше се по някакво парче от тухла.
	— Вас питам, приятели номи, _това_ ли ни караха, хм, да очакваме?
	Хорово мънкане от „да“-та и „не“-та. Низодемус продължи:
	— Преди година живеехме на сигурно място — в Магазина. Помните ли как изглеждаше той по време на Коледния Панаир? Помните ли какво имаше в Отдел „Хранителни стоки“? Някой да си спомня, хм, за говеждо печено и пуйки?
	Тук-таме избухнаха сконфузени ръкопляскания. Низодемус ги изгледа с тържествуваща физиономия.
	— А ей ни сега, по същото време… е, _те_ твърдят, че било същото време — подметна той саркастично, — и онова, което се очаква да ядем, са някакви неща на буци, които растат… В _калта_! А месото въобще не е истинско месо, просто… умрели животни! Накълцани животински трупове, представете си! С това ли искате да свикват вашите деца? Да си изравят храната от… хм, калта? А _сега_ ни казват, че може да ни се наложи да се местим в някакъв хамбар, дето даже нямало истински дъски на пода, и значи не можем да живеем така, както е наредил Арнолд Брос! А после накъде, питаме се ние? Навън сред полята? Хм! И знаете ли кое му е най-лошото на всичкото това? Ще ви кажа — и той посочи Доркас с пръст. — Хората, които, тъй изглежда, сега ни нареждат какво да правим, са точно ония, които, хм, са най-отговорни, задето ни вкараха в тая беля!
	— Задръж, ако обичаш… — подхвана Доркас.
	— Всички знаете, че съм прав! — кресна Низодемус. — Помислете за това, номи! Защо, за Арнолд Брос, да се свети името му, трябваше да напускаме Магазина?
	Още приглушени ръкопляскания. Тук-таме из публиката избухнаха свадички.
	— Я не се прави на идиот! — отсече Доркас. — Че Магазина тъй и тъй щяха да го разрушат!
	— То не се знаеше! — изкрещя Низодемус.
	— Разбира се, че се знаете! — изрева Доркас. — Масклин и Гърдър видяха…
	— _А сега къде ги тях, а?_
	— Тръгнаха за… ъ-ъ, тръгнаха за… — започна Доркас. Знаеше, че не го бива много по тия неща. Защо пък точно той? По му харесваше да се занимава с болтове, с телчета, с такива ми ти работи. Болтовете поне не ти кряскат насреща.
	— Да, тръгнаха! — Гласът на Низодемус се сниши до нещо като ядно съскане. — Помислете за това, номи! Размърдайте си, хм, мозъците! В Магазина знаехме къде сме, всичко си вървеше както трябва — както бе наредил Арнолд Брос, и изведнъж се озовахме Навънка! Помните ли как презирахте Вънкашните? Е, Вънкашните сега сме ние! Хм! И сега отново сме в пълна паника, и тъй ще бъде винаги, докато не влезем в правия път и Арнолд Брос великодушно не ни позволи да се върнем в Магазина — по-добри и по-мъдри!
	— Е хайде да се изясним веднъж завинаги — обади се един ном. — Да не искаш да кажеш, че Абатът ни е _лъгал_?
	— Не съм казал нищо подобно — подсмръкна Низодемус. — Само ви излагам факти. Хм! Нищо повече.
	— Ама, ама, ама Абатът тръгна да търси помощ — плахо се обади една номка. — И, и, и в края на краищата, _сигурна_ съм, че Магазина го разрушиха. Искам да кажа, иначе нямаше да се вкараме в цялата тая беля, нали? — тя изглеждаше отчаяна.
	— Аз обаче това ще ви кажа: каквото щете си приказвайте, ама оня хамбар, дето сега е всекиму на устата, никак не ми харесва. Че там дори и ток няма — обади се номът до нея.
	— Да, пък е и точно посред… — подхвана друг ном и сниши глас: — Нали знаете. Посред _нещо си_. Знаете за кое ви говоря.
	— Да-а-а — проточи някакъв чичко. — Онуй _нещо си_, знам го аз. Мойто момче ме води на къпини преди месец-два там нагоре, та го видях.
	— Нямам нищо против да го гледам отдалече — обади се притеснено номката, — ама само като си помисля, че съм посред него, и цялата се разтрепервам.
	Те дори не искат да кажат _открито поле_, помисли си Доркас. Знам как се чувстват.
	— То тука, да ви кажа, си е доста уютно — обади се първият ном, — ала всичкото онова, дето е Навънка, как му се викаше, май нещо с „П“…
	— Природа? — измънка Доркас. По устните на Низодемус плъзна налудничава усмивка. Очите му святкаха.
	— А така. Да, ама на мене тя хич не ми изглежда природно. Ненормална работа е тая. Пък и я гледай колко е много. Хич не ми прилича на нормален свят. Я го вижте само какво е. Подът е грапав, пък трябва да е гладък. И стени — никакви. Ами всичките ония звездни ламбички, дето се палят нощем — те работа не вършат, нали тъй? Пък сега и тия човеци, дето си ходят, където им скимне — нали няма истински Наредби като в Магазина…
	— Точно затова Арнолд Брос е създал Магазина през 1905 година — намеси се Низодемус. — Място _точно като_ за номи!
	Доркас лекичко хвана ухото на Сако и придърпа младия ном.
	— Да знаеш Грима къде е? — прошепна му той.
	— Че няма ли я тука?
	— Ами явно я няма. Ако беше тука, досега да му е скочила. Сигурно е останала в училищната дупка с децата, макар и да е чула звънеца. Тъй ще е, да знаеш.
	Низодемус си е наумил нещо, помисли си той. Не знам какво е, ама нещо намирисва. И то гадно.
	Стана още по-зле — времето се скапа и на всичкото отгоре заваля. Гнусен Гаден дъжд. С лед. Лапавица, рече баба Моркий. Целите подгизнаха — хем не беше точно вода, хем и лед не беше съвсем. Беше… дъжд с кокали!
	Успяваше някакси да се промъкне и там, където обикновеният дъжд въобще не можеше да стигне. Доркас организира младите да копаят отточни канали и завинти няколко големи електрически крушки — да се топлят. По-старите номи насядаха на купчина около тях, разкашляха се и отпочнаха мрънкането.
	Баба Моркий се стараеше с всички сили да ги ободрява. На Доркас много му се щеше да престане.
	— То туй нищо не е — разправяше тя. — Аз и Големия Потоп помня! Като ни затлачи дупката, та да видите студ и киша! _Дни_ наред, ви казвам! — Тя се изкикоти и се заклати назад-напред. — Същински удавени плъшоци! Суха съчка не беше останала, ще знаете, та цяла седмица без огън изкарахме! Няма майтап!
	Номите от Магазина се бяха оцъклили насреща й и потръпваха.
	— Няма какво да ми се притеснявате, че ще минавате през открито поле! — продължи тя ей тъй, да се намират на приказка. — Девет пъти от десет нищо няма да ви изяде.
	— Олеле майчице — изохка една номка.
	— Да бе, била съм Навънка в полето сто пъти по сто. Ако караш все покрай плета и си отваряш зъркелите, няма страшно! Само дето чат-пат ти се налага да тичаш, ама много бързо — довърши тя.
	Никой не се зарадва на новината, че някакъв „Ландроувър“ паркирал точно върху онова парче земя, където смятаха да посадят това-онова. Лятото бяха копали коравата пръст цяла вечност, докато заприлича на чернозем. Дори бяха засадили и семена, ала те не покараха. Сега колата бе изровила там две широки дири, а на портата висеше нов катинар, с верига.
	Лапавицата вече покриваше дирите. Отнякъде бе изтекъл и бензин и върху им се бе размазала дъга.
	През цялото това време Низодемус постоянно бе припомнял на всички колко, ама само колко по-добре са си живели в Магазина. Всъщност, нямаше и нужда да ги навива много. В края на краищата, там си _беше_ по-добре. И то _къде-къде_ по-добре.
	Смятам, че можем да поддържаме топлината, пък и ядене имаме много — мислеше си Доркас, — макар че заек с картофи не можеш да сготвиш по много начини. Проблемът е там, че Масклин си мислеше как излезем ли веднъж от Магазина, всички до един ще се захванем дружно да копаем, строим, ловуваме и ще срещаме бъдещето, вирнали брадички и засмени до уши. По-младите май се оправят доста добре, струва ми се. Но ние, старите, сме си свикнали да я караме както си знаем. Добре съм си аз — нали обичам да човъркам разни неща, мога да бъда полезен с нещо, ама другите… Само с мрънкане се занимаваха, но то пък какво ли им оставаше? В това, последното, направо се бяха изпраскали.
	Чудя се каква ли игричка играе Низодемус. Май много се е вживял, ако ме питате мене.
	Ще ми се Масклин да си дойде.
	То и младият Гърдър всъщност доста го биваше.
	Минаха се вече цели три дни.
	В такива моменти той знаеше, че ще му стане много по-добре, ако отиде при Джекуб.


	6.

	I. Там в хълма имаше Дракон, още от времето, когато е бил създаден Светът.
	II. Ала бе стар и потрошен, и умираше.
	III. И носеше Знака на Дракона.
	IV. А знакът бе: Джекуб.
	Из „Книга на номите“
	Джекуб,
	Глава I, стихове I–IV


	ДЖЕКУБ.
	Джекуб беше негов. Неговата малка тайна. По-точно, неговата _грамаданска_ тайна. Никой друг не знаеше за Джекуб, дори и помощниците му.
	През един летен ден се бе мотал из големите стари съборетини от другата страна на Кариерата. Наистина нямаше нищо наум, освен може би възможността да намери някое парче тел или нещо такова, дето ще му свърши работа.
	Претършува из сенките, изправи се, погледна нагоре и… _съзря Джекуб_.
	_Със зинала паст!_
	Изминаха няколко ужасни мига. Най-накрая погледът на Доркас се нагоди към разстоянието.
	Взе да прекарва доста време с Джекуб. Ръчкаше тук, ръчкаше там, и постепенно му стана ясно що за чудо е това. Или _той_. Джекуб определено си беше „той“. Страховит „той“, наистина, ала стар и ранен — приличаше на дракон, дошъл тук да си поспи за последно. Или може би на някое от онези грамадните животни, дето веднъж Грима му ги показа в една книга. Те си завирали дини не знам къде си, доколкото беше разбрал.
	Да, ама Джекуб нито мрънкаше, нито пък постоянно тормозеше Доркас с въпроса защо още не е изобретил радиото. Докато го опознаваше, Доркас бе прекарал много спокойни часове. С Джекуб можеше и да си поговориш. Всъщност надали имаше по-добър събеседник от него — нали не се налагаше да го изслушваш и ти!
	Доркас поклати глава. Не, не му беше времето. Всичко беше тръгнало наопаки.
	Вместо това тръгна да търси Грима. Сечеше й на нея пипето, нищо че беше момиче.


	Училищната дупка бе под пода на една порутена барака — на вратата й пишеше „Столова“. Това беше малкият свят на Грима. Тя бе измислила, че децата трябва да ходят на училище — нали четенето и писането си бяха мъчна работа, та по-добре е да се захванеш с тях по-раничко.
	Там пазеха и книгите.
	В трескавите часове преди да тръгнат, номите бяха успели да спасят трийсетина книги от Магазина. Сред тях имаше и някои много полезни — например „Градинарство през цялата година“ беше много популярно четиво, а Доркас бе научил „Елементарна теория за любителя-механик“ почти наизуст. Но някои бяха… ами, _мъчни_, и почти никой не ги отваряше.
	Когато Доркас влезе, Грима стоеше тъкмо пред една от тях и си хапеше палеца. Така правеше винаги, когато се опитваше да се съсредоточи.
	Не можеше да не и се възхитиш как чете. Не само четеше най-добре от всички номи, но и притежаваше невероятната способност да разбира онова, което чете.
	— Низодемус ни създава неприятности — каза той и приседна на една пейка.
	— Знам — обади се разсеяно Грима. — Подочух. — Тя хвана страницата с две ръце, напъна се и я обърна.
	— Чудя се какво се мъчи да докопа.
	— Властта — отвърна Грима. — Съществува _вакуум във властта_, както виждаш.
	— Не мисля — обади се несигурно Доркас. — Тука не съм виждал вакуум. В Магазина ги имаше много. _Само за шейсет и девет и деветдесет и пет, с вакуум и редица допълнителни добавки, за да е чиста цялата ви къща!_ — припомни си той с въздишка табелата над прахосмукачките.
	— Не бе, не ти говоря за това — ядоса се Грима. — Това е, когато никой не отговаря за другите. Тъкмо четях за това.
	— Ами _аз_ нали отговарям? — жално рече Доркас.
	— Не. Защото тебе никой не те слуша.
	— О-о-о! Много ти благодаря.
	— Ама ти не си виновен. Хора като Масклин, Ангало и Гърдър могат да накарат другите да ги слушат, ама ти май не можеш да им задържиш вниманието.
	— О-о-о!
	— Но пък нитовете и болтовете те слушат. Не всеки го може.
	Доркас се замисли. Никога не бе виждал нещата така. Комплимент ли беше това? Май, че да, реши той накрая.
	— Когато хората се сблъскат с цял куп неприятности и не знаят какво да правят, все се намира някой, готов да каже каквото и да е само за да се сдобие с малко власт — обясни Грима.
	— Карай. Когато другите се върнат, сигурен съм, че ще оправят цялата работа — каза Доркас много по-бодро, отколкото се чувстваше.
	— Да, те ще… — започна Грима и млъкна. След малко Доркас забеляза, че раменете й треперят.
	— Какво има? — меко попита той.
	— Минаха цели три дена! И повече даже! — изхълца Грима. — Никой никога не е бил Навънка толкова дълго! Сигурно нещо е станало с тях!
	— Ъ-ъ-ъ — започна Доркас. — Е-е-е, те… нали тръгнаха да търсят Внука (39) и не можем да сме сигурни, че…
	— А аз, преди да тръгне, се държах с него толкова зле! Ама аз му разказвам за жабите, пък той за чорапи ще ми говори!
	Доркас въобще не схвана тия жаби пък как се намесиха. Когато седеше и си приказваше с Джекуб, никой никога не споменаваше жаби.
	— Ъ-ъ-ъ? — попита той.
	Хълцайки, Грима успя криво-ляво да му разкаже за жабите.
	— И съм съвсем сигурна, че той ни най-малко не схвана за какво му говоря! — измънка тя. — Пък и ти!
	— О-о-о, не знам — отвърна Доркас. — Май искаш да ми кажеш че светът едно време е бил толкова прост, пък изведнъж се е напълнил със смайващо интересни неща, дето цял живот не би ти стигнал да ги разгледаш. Като биологията например. Или климатологията. Искам да кажа, че преди вие да дойдете от Навънка, аз просто си човърках разни нещица и наистина нищичко не знаех за света.
	Беше се втренчил в палците на краката си.
	— И сега още сума ти неща не знам — продължи той, — поне не знам наистина важни работи. Като например какво представлява слънцето или защо вали. Та, за това ми говореше, мисля.
	Тя подсмръкна и се поусмихна лекичко — защото, ако има нещо по-лошо от това да не те разбират, то това е някой да те разбира толкова добре, че да няма как да му се нацупиш, че не те разбирал.
	— Става въпрос за това — подзе тя, — че той още ме мисли за такава, каквато ме познаваше, докато всички живеехме в старата дупка край насипа. Нали знаеш как е — търчиш насам-натам, готвиш разни работи, превързваш ра-ра-ране…
	— Хайде, хайде — смънка Доркас. Винаги се чудеше къде да се дене, когато някой започваше да се държи така. Ако една машина нещо се смахне, просто я смазваш, или я ръчкаш, и ако нищо не помага, прасваш й един чук. Номите това май не ги оправяше.
	— Ами ако никога не се върне! — изхлипа Грима и избърса очи.
	— Разбира се, че ще се върне — окуражи я Доркас. — Че какво толкова може да му се случи?
	— Може да го изядат, да го сгазят, да го стъпчат, да го отвее вятърът, да падне в някоя дупка, да се хване в капан… — занарежда Грима.
	— Ъъ, да де — рече Доркас. — Исках да кажа, освен това.
	— Трябва да се стегна малко — вирна брадичка Грима. — Не ми се ще, като се върне, да каже: „О-о-о, виждам, че докато ме е нямало, всичко е отишло.“
	— Страхотно! — възкликна Доркас. — Така те искам. Гледай непрекъснато да се занимаваш с нещо, тъй казвам аз. Коя е тая книга?
	— „Съкровищница на пословиците и крилатите фрази“.
	— Ооо! Върши ли някаква работа?
	— Зависи — вдигна рамене Грима.
	— А какво значи „пословици“?
	— Не съм много сигурна. Някои май са доста тъпички. Знаеш ли, човеците си мислят, че светът е бил създаден от някакъв много голям човек?
	— И как е успял да го направи?
	— Ами за една седмица.
	— Е, някой ще да му е помагал тогава — заключи Доркас. — Нали знаеш, за тежката работа. — Доркас си мислеше за Джекуб. Много нещо можеш да свършиш за една седмица, ако ти помага Джекуб.
	— Не. Сам-самичък го бил сътворил.
	— Хммм. — Доркас се замисли. Някои части от света определено бяха недоправени, а пък други неща — като тревата например — изглеждаха прекалено прости. Но доколкото беше чувал, тя се скапвала всяка година и после напролет пак трябвало да никне, и… — Не знам. Само човеците могат да се хванат на такова нещо. Като гледам, това си е било работа за цели няколко месеца!
	Грима преобърна страницата.
	— Масклин вярваше… искам да кажа, Масклин вярва, че човеците са много по-умни, отколкото ги смятаме. — Умисли се. — Наистина ми се ще да ги разберем както трябва. Сигурна съм, че бихме могли да научим мно…
	Аларменият звънец отново зазвъня.
	Този път копчето бе натиснал Низодемус.


	7.

	II. И рече Низодемус: Хора от Магазина, вас ви предадоха.
	III. Излъгаха ви и ви доведоха тук Навънка, където има Дъжд, и Студ, и Лапавица, и Човеци, и Заповед, и Оттук Нататък ще Става Все По-Зле.
	IV. Защото ще настане Лапавица, и Сняг, и Глад навред по земята.
	V. A после ще дойдат и Червеношийките.
	VI. Хм!
	VII. А онез, що ви доведоха — къде са те сега?
	VIII. Те рекоха: Отиваме да търсим Внука (39) — ала злочестини ни дебнат от все страни, а помощ не иде отникъде. Вие сте предадени в ръцете на Зимата.
	IX. Време е да разкараме Външните неща…
	Из „Книга на номите“
	Оплаквания,
	стихове II–IX


	— Да. Добре. Ама ще е мъчно, а? Искам да кажа, че и ние _сме_ Навънка — обади се един.
	— Аз имам _план_ — рече Низодемус.
	— А-а-а — обадиха се номите в хор. Точно план им трябваше. План и нищо друго. Като имаш план, знаеш, кое как е.
	Грима и Доркас бяха пристигнали почти последни и сега си пробиваха път през тълпата. Старият механик смяташе да се промъкне най-отпред, но Грима го спря.
	— Я ги виж онези ей-там — прошепна му тя.
	Зад Низодемус бяха застанали неколцина. Повечето от тях бяха Канцеларии, но имаше и от другите големи кланове. Докато Низодемус говореше, не гледаха него, а тълпата. Очите им шареха напред-назад, сякаш търсеха нещо.
	— Това, дето го виждам, хич не ми харесва — прошушна Грима. — Големите кланове никога не са се погаждали кой знае колко с Канцелариите, що щат тия там?
	— Пък и я ги гледай какви са ячки — измърмори Доркас.
	Някои Канцеларии особено се дразнеха от това, че най-обикновени номи вече можеха да четат. Те казваха, че така им хрумвали разни идеи, а пък доколкото схващаше Доркас, идеите не бяха никак хубаво нещо, освен, ако не са _онези, които трябва_. А някои от големите кланове никак не се радваха, че номите могат да ходят, където си щат, без да им се налага да искат разрешение.
	Събрали са се, значи, помисли си той. Всички, които от Дългото Пътуване насам не я караха добре. Всички, които бяха позагубили позиции.
	Низодемус обясняваше плана си.
	Доркас се вслуша. Ченето му бавно започна да увисва.
	Това си беше величествен план, по свой начин. Приличаше на машина, чиито съставни части, дори и най-дребните, са били съвършено изработени, но после я е сглобявал еднорък ном в пълен мрак. Беше тъпкан с добри идеи, които нямаше как да оспориш, ама всичките бяха обърнати наопаки. Проблемът беше, че и така нямаше как да ги оспориш, защото, общо взето, добрата идея пак прозираше тук-таме…
	Низодемус искаше отново да построи Магазина.
	Номите го съзерцаваха с възхищение и ужас, а той обясняваше, че да, абат Гърдър е бил прав: когато са напуснали Магазина, те са довели със себе си и Арнолд Брос — вътре в ума си. И ако можеха да му покажат, че наистина _милеят_ за Магазина, той щеше отново да дойде, да сложи край на техните патила и да издигне отново Магазина, тук, сред тази зелена и отвратителна земя.
	Или поне така го разбра Доркас. Той отдавна вече бе решил, че ако през цялото време слушаш точно какво _говорят_ хората, няма да ти остане време да схванеш какво точно _искат да кажат_.
	— Но това не значи, че ще построим отново целия Магазин — рече Низодемус. Очите му блестяха — два полирани къса черен мрамор. — Можем да променим Кариерата и по друг начин. Да заживеем в истински отдели, а не тъй, из цялата Кариера, кой, където му падне. Да сложим табели. Да се върнем към Добрия Стар Порядък. Да накараме Арнолд Брос (създаден в 1905) да се почувства у дома си. Да съградим Магазина _вътре в ума си_.
	Не беше обичайно ном да откачи. Доркас смътно си спомняше някакъв дядка, който веднъж си бе наумил, че е чайник, но след няколко дни бе променил мнението си по въпроса.
	На Низодемус май чистият въздух определено му беше дошъл множко.
	Очевидно и някои други номи смятаха така.
	— Не че искам да обидя някого — подхвана един, — ама хич не виждам как Арнолд Брос възнамерява да ги спре тия човеци.
	— Докато живеехме в Магазина, хората месеха ли ни се? — попита Низодемус.
	— Е, не, ама то, щото…
	— Тогава се уповавайте на Арнолд Брос!
	— Е да, но Магазина го разрушиха, независимо от уповаването ни, нали така? — обади се глас. — Като опря дотам, всички вярвахте на Масклин! И на Гърдър! И в Камиона! И в самите себе си! Нали Низодемус все ви разправя колко сте умни. Ами хайде, проявете малко ум тогава!
	Доркас осъзна, че говори Грима. По-ядосана номка не беше виждал през живота си.
	Тя си проби път през стреснатата тълпа и накрая застана лице в лице с Низодемус — или по-точно лице в гърди, тъй като той се беше покачил на нещо. Беше от ония, на които им харесва да се качват върху разни работи.
	— И какво точно ще стане тогава? След като построите наново Магазина, какво ще стане? Нали си спомняш, че в Магазина идваха човеци, а?
	Низодемус зяпна, което го накара да млъкне за малко. После каза:
	— Но те се подчиняваха на Наредбите! Да! Хм! Точно тъй! И беше много по-добре!
	Тя се опули насреща му.
	— Всъщност не смяташ наистина, че човеците ще го приемат, нали? — попита тя.
	Гробно мълчание.
	— Трябва да се съгласиш — обади се един по-възрастен ном, — че тогава наистина _си беше_ по-добре.
	Номите запристъпваха от крак на крак.
	Само това се чуваше.
	Притеснено потропване. И нищо друго.


	— Те просто го приеха! — кипеше Грима. — Ей тъй на`! На никой вече не му пука за Съвета! Каквото той нареди, това става!
	Сега бяха в работилницата на Доркас, под една пейка в стария гараж на Кариерата. „Моето малко светилище — така я наричаше той. — Кътчето ми.“ Навсякъде се въргаляха жички и тенекийки. Стената беше цялата в графитени драскулки.
	Доркас седеше и безцелно въртеше в ръце някаква тел.
	— Много дръпнато се държиш с хората — тихо рече той. — Не трябва да ги навикваш така. Доста са изпатили. Като им креснеш, и те се побъркват. Тогава времената бяха по-добри и Съветът вършеше работа. — Той сви рамене. — Ама пък като ги няма Масклин и Гърдър, и Ангало, то едва ли си струва да…
	— Ама след всичко, което стана! — Тя безпомощно вдигна ръце. — И да се държат така _тъпо_, само защото той им предлага…
	— Малко успокоение — довърши Доркас и поклати глава. Тия работи не можеш ги обясни на хора като Грима. Свястно момиче, сече й пипето, ама си мисли, че всички се вживяват в нещата като нея. А пък онова, което всички наистина искат, е да ги оставят на мира. Светът и без това си беше достатъчно сложен и без разните му човеци, дето непрекъснато се пън ат да го правят по-добър.
	Масклин го беше разбрал. Той знаеше, че ако искаш да накараш някой да направи нещо, най-добре е да го оставиш да си мисли, че идеята е била негова. И ако съществува нещо, което би накарало всеки ном да ти се изрепчи, то е да му кажеш: „Ето ти една наистина разумна идея. Що си толкоз _тъп_, че не го схващаш?“
	Не че хората бяха тъпи. Просто си бяха хора.
	— Хайде — уморено каза той. — Дай да ходим да видим какво става с табелите.
	Бяха изкъртили цялото дюшеме в една от големите бараки, за да правят табели. Или по-точно Табели. Низодемус и в това много го биваше — да слага отпред на думите главни букви. Направо се _чуваше_, че буквата е главна.
	Доркас трябваше да се съгласи, че Табелите в края на краищата са доста сносна идея. Почувства угризения, задето си мислеше такива неща.
	Точно така си бе помислил, когато Низодемус го привика да го пита намира ли се в Кариерата боя. Само че вече бяха прекръстили Кариерата на Новия Магазин.
	— Хъм — беше отвърнал Доркас, — има някоя и друга кутия, доста са стари обаче. Предимно бяла и червена. Там под една пейка са. Може и да успеем да ги отворим с лостове.
	— Ами успейте тогава. Много е важно. Хм! Трябва да направим Табели.
	— Табели. Разбрах. Малко да поразведрим обстановката, а?
	— Не!
	— Е, извинявай, извинявай. Само си помислих…
	— Табели! За Портала!
	Доркас се почеса по брадата.
	— За Портала ли?
	— Човеците се подчиняват на Табели. — Низодемус се бе поуспокоил. — Знаем го със сигурност. Нали в Магазина им се подчиняваха?
	— Е, повечето, да — съгласи се Доркас. „Да се вдигат кучета и инвалидни колички“ — ей-това никога не бе успял да го проумее. Сума ти хора не вдигаха ни едното, ни другото.
	— Табелите карат човеците да правят разни неща — рече Низодемус. — Или пък да не правят. Тъй че, хващайте се на работа. Хм! От тия вторите ни трябват.
	Докато няколко бригади номи лееха пот в напъни да повдигнат капаците на омацаните с боя кутии, Доркас усилено размишляваше по въпроса. Още пазеха „Правилника за движението“, а там вътре табели и знаци колкото щеш. А си спомняше и някои от Магазина.
	И тогава ги връхлетя късметът. Номите обикновено си стояха на пода, но Доркас беше пратил двамата си млади помощници да се изкачат върху голямото бюро в Канцеларията на управителя, и там те намериха няколко хартийки, които щяха да влязат в работа. Сега оставаше да измислят какво да изпишат на табелите.
	Сако и Нути донесоха новина.
	Бяха открили още табели. Един огромен мърляв лист, залепен на стената — цял в табели.
	— Има колкото си щеш — задъхано изстреля Сако. — И знаете ли какво, сър? Знаете ли какво? Аз прочетох какво пише отгоре, и там пише: _Здраве и безопасност при работа._ И още пише: _Спазвайте Тези Предписания, и така ще се предпазите от злополука!_
	— Така ли пише?
	— Ще се предпазите от злополука! — повтори Сако.
	— Можете ли да смъкнете тоя лист долу?
	— Там до него виси една кука — възторжено заобяснява Нути. — Ха на бас, че можем да метнем куката и после да я дръпнем към прозореца, и после…
	— Да, да, бива си те тебе в тия работи — съгласи се Доркас. Нути беше пъргава като катеричка. — Предполагам, че Низодемус ще бъде доволен.
	Така си и беше — особено що се отнася до „ще се предпазите от злополука“. Това доказвало, рече той, че, хм, Арнолд Брос е на тяхна страна.
	Всяка дъска, всяка ръждива ламарина — всичко влизаше в употреба. Номите се захванаха за тая работа с голямо въодушевление — бяха щастливи, че вършат нещо.
	На другия ден, щом изгря, слънцето съзря разнебитения Портал окичен с какви ли не табели.
	Много се бяха постарали.
	Но табелите пишеше:
	_Фход забранен. изхода е там. Опасан вой наляво. Фнимание, взрифф! Всичкити кимиони да докладват в уисибридж! Хлъзга вопри дъж. Затвор е но. Асан сьора не е вред. Пазисе од падащи камъни. Фнимание пътя навоооднен._
	А имаше и един надпис, който Доркас бе намерил в някаква книга и страшно се гордееше с него:
	_Неексплоатирала бомпа!_
	Само за всеки случай — и без да казва на Низодемус — той беше измъкнал и друга верига, а от една мазна вехта кутия с инструменти в бараката на Джекуб беше изровил и катинар, голям почти колкото самия него. Цели четирима номи се наложи да го влачат.
	Веригата беше яка. Неколцина видяха как Доркас самоотвержено я тътри през Кариерата с помощта на лост — по една брънка на напън. Май не му се щеше да сподели къде я е намерил.
	Камионът цъфна към обяд. Номите вече го причакваха в плета покрай черния път. Видяха как шофьорът излиза от кабината, поглежда табелите и…
	Не, тъй не биваше. Човеците не правеха така. Не можеше да го бъде. Ала двайсетината номи, надничащи из шубрака, го видяха с очите си.
	Човекът не се подчини на табелите.
	То само това да беше. Не. Той смъкна няколко от портала и ги захвърли!
	Гледаха го в почуда. Дори и _неексплоатиралабомпа_ биде захвърлена в храсталака, и едвам не събори Сако от клона, който бе яхнал.
	Новата верига обаче му създаде проблеми. Пораздрънка я, надникна навътре през мрежата, попристъпи от крак на крак и си замина.
	Номите в храсталака живнаха малко, ама да речеш, че са цъфнали от щастие — не бяха.
	Щом човеците не правеха онова, което се очаква от тях, то значи тоя свят бе тръгнал съвсем накриво.
	— Май бяхме дотук — заключи Доркас. — Не че тая идея ми харесва повече, отколкото на вас, ама ще се наложи да се разкараме оттука. Познавам ги аз човеците. Ако наистина искат да влязат вътре, не е тая верига нещото, дето ще ги спре.
	— Абсолютно забранявам на всички да напускат! — прокънтя гласът на Низодемус.
	— Ама, разбираш ли, металът е податлив на рязане… — заобяснява Доркас с крайно разумен тон.
	— Млък! — кресна Низодемус. — Ти си виновен, тъп дъртел такъв! Ти я тури тая верига на Портала!
	— Ами нали разбираш, аз, за да спра… Моля?
	— Ако _не беше_ я сложил, табелите _щяха_ да спрат човека! — ядно подхвърли Низодемус. — Не можем да очакваме Арнолд Брос да ни помогне, ако му показваме такова недоверие!
	— Хм! — рече Доркас. А иначе си мислеше следното: Тоя е луд. Луд, ама луд. Опасно луд. Ние тук да не сме се събрали да си играем на шикалки!
	Искаше да се отърве от присъствието на Низодемус. Щом се измъкна навън, на острозъбия студ, се почувства направо щастлив.
	Всичко върви накриво, помисли си той. Натопиха ме аз да отговарям, и ей го, всичко тръгна накриво. Нито нещо свястно сме измислили, нито Масклин се е върнал… Абе, отиде, та се не видя.
	На главата му кацна нещо студено. Той го перна с раздразнение.
	Ще трябва да си поприказвам с някои от по-младите, рече си той. Сигурно тая идея с хамбара не е чак пък толкоз лоша. Можем и да мижим през целия път, докато стигнем. Или… знам ли какво.
	Нещо меко и студено отново му кацна — този път на врата.
	Ох, защо хората са толкоз _сложно устроени_?
	Погледна нагоре и осъзна, че горният край на Кариерата не се видеше никакъв. Въздухът се бе напълнил с бели петънца, и колкото повече той ги гледаше, толкова по-нагъсто прииждаха.
	Той ужасено се втренчи в тях.
	Сняг!


	8.

	VII. И рече Грима: Изборът е следният:
	VIII. Да Бягаме или да се Крием.
	IX. И рекоха номите: И кое ще изберем от Двете?
	X. И рече тя:
	Ще се Борим.
	Из „Книга на номите“
	Разправии,
	Глава 3, стихове VII–X


	Не че валеше кой знае колко силно — беше от ония ситни, резливи припръсквания през ранната зима, които служат за доизясняване на факта, че, хм, зимата вече е дошла. Точно тъй го рече баба Моркий.
	На нея тъй или иначе в Съвета никога не й беше интересно. По` й харесваше да си седи с другите старци, да си обменят оплаквания и — или тя поне смяташе така — да ги ободрява. По-точно да ги изкарва извън кожите им.
	Стъпваше наперено из снега, все едно й беше бащиния.
	Останалите старци я съзерцаваха в безмълвен ужас.
	— Е то туй кво е — разясни тя. — Таквоз де, едно време като натрупаше оня ми ти сняг, хич не можеше да се мине през него, тунели копаехме! Какъв ти майтап, бе!
	— Ъ-ъ, мадам — мрачно пророни един старец. — Винаги ли падат от небето такива работи?
	— Много ясно! Пък като го духне вятърът, да знаеш на какви преспи се трупа!
	— Ние си мислехме… Нали разбирате, гледали сме го по картичките в Магазина де, та таквоз, мислехме си, че той просто някак си се появява връз нещата — обясни старецът. — Такъв един весел и празничен — добави той сконфузено.
	А снегът се трупаше ли, трупаше. Облаците над Кариерата бяха увиснали като претъпкани дюшеци.
	— Това поне означава, че няма да се наложи да се местим в оня гаден хамбар — обади се някой.
	— Тъй, тъй — съгласи се баба Моркий. Изглеждаше много бодра. — Тръгнеш ли да се разкарваш из тоя сняг, току виж си си намерил умирачката.
	Старците си мърмореха нещо и нетърпеливо оглеждаха небето — чакаха да се появят първите червеношийки и северни елени.
	Снегът сякаш отряза Кариерата от света. Нивята никакви не се виждаха.
	Доркас седеше в работилницата си и гледаше замислено как се трупа зад разнебитения прозорец.
	— Е — тихо рече той, — искахме да се откъснем. И ето на, сега сме откъснати. Ни можем да побегнем, ни да се скрием. Трябваше да се махнем още щом Масклин тръгна.
	Дочу стъпки зад гърба си. Беше Грима. Тези дни тя доста наобикаляше портала, но снегът най-после бе успял да я натири вътре.
	— Няма да успее да се върне — каза тя. — В тоя сняг…
	— Ъхъ. Мда — смотолеви Доркас.
	— Станаха осем дена.
	— Да. Доста време си е.
	— Ти какво си мърмореше, като влязох?
	— Приказвах си самичък. Тоя сняг по много време ли се задържа?
	— Баба казва, че се случва и седмици наред да се задържи. Тъй разправя.
	— О-о-о!
	— Когато човеците се върнат, ще останат тук завинаги.
	— Да — съгласи се тъжно Доркас. — Да, май че си права.
	— Колко ли от нас ще могат… такова де, ще продължат да живеят тук?
	— Сигурно към две дузини. Ако не ядат много-много и по цял ден лежат. Тука няма „Хранителни стоки“, нали разбираш — въздъхна той. — Пък и какъв ти лов… Нали човеците непрекъснато ще се мотаят насам-натам из Кариерата. Всичкият дивеч в шубраците ще избяга.
	— Но ние сме хиляди!
	Доркас сви рамене.
	— То и аз едва се промъквам през тоя сняг. Има стотици старци, които не биха и опитали. Пък и млади, ако става за въпрос.
	— Значи, ще трябва да си стоим тук. Точно както иска Низодемус.
	— Да. Ще си стоим и ще се надяваме. Той, снегът, може и да спре. После ще претарашим шубраците или нещо такова — добави той несигурно.
	— Можем да останем тук и да се борим — рече Грима.
	Доркас изръмжа.
	— А, то туй лесна работа. Нали през цялото време тука се боричкаме. Препирни, препирни, та пак препирни. Такава си е номската природа.
	— Исках да кажа, да се сборим с човеците. За Кариерата.
	Последва протяжно мълчание.
	Най-накрая Доркас се сепна:
	— Кой, ние? Да се сборим… с човеците?
	— Ние, ами кой.
	— Ама те са _човеци_!
	— Ами че да, какво друго да са.
	— Ама те са _много_ по-големи от нас! — извика отчаяно Доркас.
	— Значи по` ги бива за мишени — светна погледът на Грима. — Ние сме и по-бързи от тях, и по-умни, ние знаем, че тях ги има, пък… — добави тя, — елементът изненада е на наша страна.
	— Кое? — попита Доркас, съвсем ошашавен.
	— Елементът изненада. Те въобще не подозират, че ни има нас — обясни тя.
	Доркас я изгледа косо.
	— Пак си чела някоя шантава книга.
	— Четох. По-добре е, отколкото да си седя, да кърша ръце и да хленча: олеле, олеле, човеците идат, ще ни размажат…
	— Дотук добре — рече Доркас. — Ама какво точно ми предлагаш? Ако е бой по главата, то ще е доста рисковано, да ти кажа.
	— Не по главата.
	Доркас се опули насреща й. Да се борят с Човеците? Тая идея беше толкоз необикновена, че умът му не я побираше.
	Да, ама… Имаше я тая книга, нали? Дето Масклин я намери в Магазина и като я поразгледа, се сети как да подкарат Камиона. Ама как й беше името… „Пътешествията на Гъливер“. Та там беше нарисуван един легнал човек, пък около него цяла тумба номи — да, точно на тях приличаха — се мъчи да го овърже с една камара въженца. И най-старите не помнеха да се е случвало такова чудо. Сигурно е било много, ама много отдавна.
	И точно в този миг му просветна.
	— Я задръж за малко. Ако почнем да се борим с човеците… — Гласът му заглъхна.
	— Да? — нетърпеливо го прекъсна Грима.
	— То и те ще почнат да се борят с нас, нали? Знам, че са си тъпички, ама все ще им просветне, че нещо става, и ще отвърнат на удара. Тъй му се вика.
	— Прав си. И точно затова е страшно важно да отвърнем на удара още от самото начало.
	Доркас се замисли. Изглеждаше логично.
	— Но само при самозащита — каза той. — Само при самозащита. Дори и с човеците. Не ща ненужни страдания.
	— Тъй да е — съгласи се тя.
	— Наистина ли мислиш, че можеш да се сбориш с човеците?
	— О, ами че да.
	— Ама… как?
	Грима си прехапа устната.
	— Хммм — проточи тя. — Онуй момче, Сако, и приятелите му… Имаш ли им доверие?
	— Много свестни момчета. Такова де, и момичета. Има там една-две — усмихна се той. — Винаги са готови за нещо ново.
	— Хубаво. Значи, ще ни трябват пирони…
	— Май добре си го обмислила, а? — Доркас я изгледа почти със страхопочитание. Тя, Грима, си беше кибритлийка. Според него това по всяка вероятност се дължеше на факта, че мозъкът й от време на време работеше на страшно бързи обороти, а тя нямаше търпение да изчака хората, които не смогваха да й следват мисълта. Само че в момента беше побесняла. Жал да те хване за човеците, дето можеха да й се изпречат на пътя.
	— Доста нещо съм изчела.
	— Ъ-ъ, да де. Да бе, да. Ама, чудя се, няма ли да е по-разумно да…
	— Не! Пак да бягаме — и дума да не става! Ще се борим с тях там, на черния път. И при Портала ще се борим. И в Кариерата! И няма да се предадем! Никога!
	— Какво ще рече „да се предадем“? — Доркас съвсем се бе отчаял.
	— Ние не знаем какво е да се предадем! — вирна нос Грима.
	— Е, то аз вярно не знам — въздъхна Доркас.
	Грима се облегна на стената.
	— Искаш ли да ти кажа едно нещо… ама е много странно?
	— Нямам нищо против.
	— Има едни книги, в които се разказва за нас.
	— Като „Гъливер“, а?
	— Не, в нея се разказва за човек. Аз ти казвам — за нас. За хора с нормални размери — също като нас. Само че са облечени в зелено, а на главите имат едни такива бели клечки на бучици. Понякога човеците ни оставяли купички с мляко, пък ние сме им вършели къщната работа. И крилца сме били имали, като пчеличките. Такива работи пишат за нас по книгите. Викат ни „духчета“. Пишеше го в една книга — „Приказки за малките вълшебници“.
	— Не мисля, че са ни притрябвали крилца — усъмни се Доркас. — Така и така ще им липсва подемна сила, никаква работа няма да вършат.
	— И си мислят, че живеем в гъбите.
	— Ами? Каква смахната идея!
	— И си мислят, че им поправяме обувките.
	— Е, това по` бива. Хубава работа, стабилна…
	— Освен това пишеше, че боядисваме цветята, та да са по-шарени.
	Доркас се опули.
	— А, не — рече той най-накрая. — Цветята съм ги разглеждал най-подробно. Цветовете са си като вградени вътре в листенцата.
	— Ние сме истински — настоя Грима. — Правим _истински_ неща. Що пишат такива работи за нас по книгите?
	— Ти пък намери кого да питаш. Аз чета само наръчници, а те книги като книги ли са… Е, вътре има разни списъци и номерата на частите, ама…
	— Ако човеците ни докопат някога, точно на това ще ни обърнат. На малки сладки човечета, които боядисват цветенца! Те няма да ни позволят да бъдем нищо по-различно. Ще ни превърнат в… _хорица_ — въздъхна тя. — Някога да си имал чувството, че никога няма да научиш всичко онова, което ти трябва?
	— Ами че да. Непрекъснато го изпитвам.
	Грима се намръщи.
	— Едно нещо обаче го знам — натърти тя. — Когато Масклин се върне, той трябва да има къде да се върне, разбра ли ме?
	— О-о-о! — рече Доркас.
	И повтори:
	— О-о-о, да. Разбрах.


	В леговището на Джекуб цареше студ на бучки. Другите номи никога не идваха тук — вонеше и ставаше течение. А това за Доркас бе добре дошло.
	Той притича и се вмъкна под огромния брезент, където живееше Джекуб. Доста време му трябваше, докато се изкатери на любимото си място върху чудовището — макар и да използваше летвичките и въженцата, които с толкова мъка беше вързал по това огромно… по този огромен дракон.
	Поседна да си поеме дъх.
	— Искам само да им помогна на моите хора — тихо рече той. — Давам им ток, например, улеснявам им живота… Ама едно „благодаря“ не са ми казали, да знаеш. Искат да пиша табели — пиша табели. Сега пък на Грима й щукнало да се бори с човеците. Тъпче си главата с разни идеи от книгите и тя. Знам, че го прави, за да не мисли толкова за Масклин, ама нищо няма да излезе от тая работа, помни ми думата. Ама ако аз не й помогна, работите съвсем ще се объркат. Не искам _никой_ да пострада. Нашите хора не можеш ги поправи толкоз лесно, колкото вашите.
	Той тропна с пети по… Какво ли точно му се падаше на Джекуб това? Ами, да речем, по врата на Джекуб.
	— Добре си си ти. Спинкаш си тука. Сладка почивка, таквоз…
	Втренчи се продължително в Джекуб.
	— Абе, чудя се аз…
	Изминаха пет дълги минути. Доркас току щръкваше нейде измежду оплетените сенки, като през цялото време си мърмореше под мустак разни неща: „Туй тука е умряла работа, за нищо не става. Нов акумулатор иска…“ или „Ей на туй пък май нищо му няма, само един парцал да му се удари, и…“ и „Хммм, ами че то в резервоара няма никой…“
	Най-накрая се измъкна изпод прашния брезент и потри доволно ръце.
	Всеки си има цел в живота, рече си той. Нали точно заради нея живее.
	Низодемус иска нещата да си останат такива, каквито бяха. Грима иска Масклин да се върне. А пък Масклин… Знаеш ли го какво точно иска Масклин. Само, че е нещо много голямо.
	Ала всички те си имат _цел_. А щом имаш цел в живота, сякаш си пораснал цяла педя.
	А пък сега и аз си намерих цел в живота.


	Човекът се върна, и то не сам. След камионетката пъплеше един доста по-едър камион, на който бе изписано отстрани „Камък и чакъл — Блекбъри“. Тънкият сняг се превръщаше под гумите му в жвакаща кал.
	Той се потътри по черния път, а щом излезе на площадката пред портала, забави и спря.
	Да, ама не особено успешно. Задницата му поднесе и почти се заби в плета. Моторът се поизкашля и млъкна. Чу се меко „фъссссс“. И много, много бавно камионът клекна.
	От кабината се измъкнаха двама човека, заобиколиха го и огледаха гумите една по една.
	— Ама те се сплескаха само най-отдолу! — прошепна Грима в храсталака. Там се криеха.
	— А, няма нищо — процеди Доркас. — Номерът на гумите е, че сплесканото винаги остава отдолу. Ей, глей само какво нещо може да постигне ном, като има някой и друг пирон подръка, а?
	Камионетката удари спирачки. От нея също се измъкнаха двама човека и отидоха при другите. Единият държеше в ръце най-дългите клещи, които Доркас някога беше виждал. Докато другите се бяха скупчили около една гума, той се затътри до портала, захапа катинара с клещите и го стисна.
	Наложи се бая да се напъне, дори и за човек. Чак в храстите се чу: „Прас!“. После отекна и „дрън-дрън-дрънннн!“ Веригата бе паднала.
	Доркас изстена. Такива надежди възлагаше на тази верига! Тя беше на Джекуб — или поне я беше намерил в оная голяма жълта кутия, завинтена връз Джекуб и се предполагаше, че е негова. Да, ама той катинарът се бе строшил, а не веригата. Кой знае защо Доркас се почувства горд от това.
	— Май нещо не разбирам — промърмори Грима. — Като виждат, че не ги щат тука, защо се държат толкова тъпо?
	— Камънаци наоколо колкото щеш, какво са си заплюли точно нашто място — съгласи се Сако.
	Човекът дръпна портата, открехна я леко и се намъкна вътре.
	— Отива в Канцеларията на управителя — обади се Сако. — Ще бъзика телефона.
	— Не, няма! — изпророкува Доркас.
	— Ами, ами! На Заповед ще се обажда! И ще му разправя — на човешки, де — разни неща от сорта на „Спукахме гума“!
	— Не — отвърна Доркас. — Ей това ще разправя: „Ей, кво му става на тоя телефон, що не работи?!“
	— Ама той що не работи? — обади се Нути.
	— Щото знам коя жица да клъцна — ухили се Доркас. — Я виж, онова се връща.
	Човекът се поразмота около бараките. Снегът бе покрил нещастния опит на номите за земеделска дейност. Навсякъде обаче се виждаха следи от номи — също като птичите следи по снега. Човекът обаче не ги забеляза. Те, човеците, едва ли забелязваха нещо някога.
	— Троен кабел — обади се Грима.
	— Кво?
	— Троен кабел. Трябваше да опънем тройни кабели. Колкото са по-дебели, толкоз по-тежко ще тупнат тия долу.
	— Ама не върху нас, смея да се надявам — вметна Доркас.
	— Не, не. Пък и повечко пирони можеше да пръснем там — довърши Грима.
	— Их, пък и ти!
	Човеците се бяха скупчили около поразения камион. Май най-после бяха решили нещо — върнаха се при ландроувъра и се качиха в него. Нямаше как да потегли напред — измина черния път на заден, обърна на долната площадка и се засили към главния път. Оставиха камиона самичък.
	Доркас въздъхна шумно.
	— Уплаших се, че някой от тях ще остане тук.
	— А, те ще се върнат — обади се Грима. — Нали ти все тъй разправяше. Ще се върнат и ще оправят колелата или каквото там ще правят.
	— Тогава давайте да действаме! — сръчка ги Доркас. — Айде, банда!
	Доркас скочи и затопурка по алеята. За учудване на Сако той си свиркаше.
	— Вижте сега, най-важното е със сигурност да няма как да мръднат — каза им той, щом го настигнаха. — Като не могат да го помръднат, то тоя камион ще си стои тук и ще прегражда пътя. А пък щом си стои и си прегражда, те няма как да вкарат други машинарии вътре!
	— Ей, как го измисли! — чак се смая Грима.
	— Трябва да го блокираме — продължи Доркас. — Значи, първо вадим акумулатора. Няма ли ток, няма мърдане!
	— А така! — кимна Сако.
	— Акумулаторът е едно такова голямо и квадратно — заобяснява Доркас. — Ще трябват поне осем души. Правете, каквото си щете, ама да не сте го изтървали, ей!
	— Че защо? — попита Грима. — Нали ще го трошим тоя камион?
	— Ъ-ъ-ъ — натъртено рече Доркас, все едно мотор се мъчеше да запали. — Не, щото, щото, щото може и да е опасно. Ами да. Опасно. Да бе. Щото, щото, щото вътре има киселина и знам ли кво още. Трябва да го свалите внимателно, пък аз ще намеря някое по-скришно място да го скатаем. Да. Много скришно място. Айде давайте. Двама да се хващат за гаечния ключ.
	Те се понесоха в тръс.
	— Какво друго да правим? — попита Грима.
	— Ами най-добре да източим горивото — рече Доркас и те потънаха в сянката под камиона. Беше доста по-малък от онзи, с който бяха напуснали Магазина, ама пак си беше големичък. Доркас се поогледа и накрая застана под огромния издут корем на резервоара.
	— Тука някъде ще да има една капачка — обясни той. — Служи за източване на горивото. Хващайте гаечния ключ, ама първо проверете дали сте сложили тенекията отдолу.
	Те закимаха въодушевено и се хванаха на работа. Номите са добри катерачи и са забележително силни за ръста си.
	— И внимавайте да не го разсипете, моля ви! — викна Доркас подире им.
	— Това пък защо, не разбирам — обади се Грима зад него. — Нали искаме само да го източим. Няма значение къде ще се излее, нали така?
	Тя пак се взря замислено в него. Доркас премига срещу нея. Мислите му препускаха.
	— А! — каза най-накрая той. — То… щото такова, щототаковащототаковащототакова. Щото е опасно. Нали не щем нещо да се оцапа, нали? По-добре да го съберем внимателно в тая тенекия и да го…
	— Да го сложим на скришно? — Грима явно бе заподозряла нещо.
	— Тъй! Тъй! — по челото на Доркас изби пот. — Добре го рече. Дай сега да се мръднем ей-натам…
	Изведнъж зад тях нещо изсвистя и тупна на земята. Акумулаторът на камиона се бе приземил точно там, където стояха преди малко самите те.
	— Извинявай, Доркас — провикна се Сако. — Излезе много по-тежък, отколкото си мислехме. Изтървахме го.
	— Тъпаци нещастни! — изпищя Грима.
	— Да! Тъпаци нещастни! — подкрепи я Доркас. — Можеше да се повреди! Слизайте веднага тук! Грабвате го и го мъкнете към храстите! Хайде, темпо!
	— _Нас_ можеше да повреди! — възмути се Грима.
	— Да бе, да бе, много ясно, че точно туй исках да кажа — смънка Доркас. — Нали нямаш нищо против да ги постегнеш малко? Добри момчета са, ама много се изсилват, нали разбираш какво искам да кажа. — И той пак се шмугна в храстите, килнал глава назад.
	— Оппа! — Грима огледа Сако и приятелите му, които смирено се смъкваха надолу. — Няма кво да ми стърчите там. Хващате го и право в храсталака. Доркас нищо ли не ви е казал за лостовете? Много важно нещо са това лостовете. Направо не е за вярване какво можеш да постигнеш с тях. През Дългото Пътуване много ни влязоха в работа…
	Гласът й заглъхна. Обърна се и се загледа в отдалечаващата се фигура на Доркас. Присви очи.
	„Пак нещо е намислил, дъртият му хитрец“ — помисли си тя.
	— Абе, оправяйте се там някак — довърши тя и се затича след Доркас.
	Той беше застанал под мотора на камиона и старателно се взираше в купищата преплетени ръждясали тръби. Щом го доближи, тя съвсем отчетливо дочу, че казва:
	— А сега, я да видим какво още ни трябва…
	— За какво да ни трябва? — попита тихо тя.
	— Ами за да помогнем на Дже… — Доркас се сепна и бавно се извърна. — Такова де, мислех си какво още ще трябва да направим, че съвсем да го обездвижим туй нещо. — Тонът му бе подозрително равен. — Точно това имах предвид.
	— Не си намислил да подкарваш камиона, нали?
	— Я не се занасяй! Че къде да ходим с него? Как го виждаш да мине през тия ниви, че да стигне до хамбара?
	— Да бе, да. Е, хубаво, де.
	— Само ми се щеше да го поогледам малко. Времето, прекарано в усвояване на знания, никога не е загубено — изрече Доркас превзето, излезе на светло от другата страна на камиона и погледна нагоре. — Мда, мда — измърмори той.
	— Кво става?
	— Оставили са вратата отворена. Сигурно щото ще се връщат.
	Грима проследи погледа му. Вратата на камиона наистина бе леко открехната.
	Доркас погледна през рамо към плета.
	— Я ми помогни да намерим някой по-як прът — рече Доркас. — Смятам, че можем да се изкатерим там горе и да поогледаме положението.
	— Да поогледаме ли? И какво очакваш да намериш?
	— Знае ли ном. Око да види, ръка да пипне — дълбокомислено изрече Доркас. Надникна пак зад камиона. — Ей, кво правите вие там? Ще ни трябва помощ.
	Сако се надигна с мъка.
	— Успяхме да го замъкнем онова, акумулатор ли е, кво ли е, зад плета — обясни той, — а пък тенекията почти се напълни. Вони ужасно. И още тече. Много.
	— Не можете ли да завинтите капачката обратно?
	— А, Нути се пробва. Омаза се до ушите.
	— Ами… нека си тече тогава.
	— Ей, я задръж, нали каза, че било опасно — обади се Грима. — Докато се напълни тенекето, опасно, а? Пък после — няма такова нещо, а?
	— Виж какво, ти искаше да спра камиона и аз го спрях! — наежи се Доркас. — Тъй че си затваряй тъпата уста!
	Грима го погледна с ужас.
	— Какво каза, я го повтори?
	Доркас преглътна, Е, добре. Като ще те навиква някой, я по-добре и ти си го кажи.
	— Казах ти да си затвориш тъпата уста най-после — тихо обясни той. — Не исках да бъда груб, ама ти наистина понякога се държиш с хората много гадно. Извинявай, но точно така си е. Искам да ти помогна някак. Не те моля ти да ми помагаш, ала поне можеш да ме оставиш да си гледам работата, вместо непрекъснато да ме тормозиш. Пък и никога не казваш ни „Моля“, ни „Благодаря“. Номите са си малко нещо като машините — добави той благоговейно. Лицето на Грима се наливаше с червенина, — а разни думички като „Моля“ и „Благодаря“ им действат също като смазка. Чуят ли нещо такова, и почват да работят по-добре. Нали така? — обърна се той към момчетата. Те май се чувстваха като в небрано лозе.
	— Я намерете един по-дълъг прът, така че да стигнем кабината… — каза той. — Моля ви!
	Подчиниха му се с възторжена готовност.


	9.

	III. И рекоха по-младите номи: Ако бяхме като бащите си и ако бяхме се возили в Камиона… Е, Като Как Беше?
	IV. И рече Доркас: Ами, страшничко си беше.
	V. Пък то така си и беше.
	Из „Книга на номите“
	Странни Жаби,
	Глава 2, стихове III–V


	Доста приличаше на кабината на онзи камион, с който забегнаха навремето от Магазина. Събуди стари спомени.
	— Уха! — възкликна Сако, — и ние, всички заедно, сме карали такова нещо?
	— Седемстотин бяхме — гордо рече Доркас. — Татко ти беше един от тях. А вие бяхте отзад, в каросерията, с майките си. Да, всички вие, момчета.
	— Ей, аз да не съм момче случайно! — изрепчи се Нути.
	— Ох, прощавай — поправи се Доркас. — Грешка на езика. Едно време момичетата предимно си седяха вкъщи. Не, не че сега имам нещо против да излизат от време на време и да правят разни работи — побърза да добави той. Не му се разправяше с Грима номер две. — Не, хич даже нищо против нямам.
	— Ще ми се да съм била по-голяма по време на Пътуването — размечта се Нути. — Сигурно е било жестоко.
	— Ъхъ, акъла си изкарах тогава — поклати глава Доркас.
	Останалите кръстосваха из кабината също като туристи из катедрала — зяпаха като невидели. Нути се опита да натисне някакъв педал.
	— Страхотно! — прошепна си тя.
	— Сако, качваш се горе и измъкваш ония ключове! — изкомандва Доркас. — Останалите, стига сте се размотавали. Тия човеци всеки момент ще се върнат! Нути, престани с това „Бръмммм! Бръмммм!“ Убеден съм, че добрите момичета не издават подобни звуци — добави той неубедително.
	Сако се изкатери по кормилото и се сбори юнашки с ключовете. Накрая успя да ги измъкне. Останалите щъкаха из кабината.
	Грима не беше с тях. Не поиска да се качи. Всъщност бе притихнала съвсем. Седеше долу с начумерена физиономия. Ами все някой трябваше да й го каже — рече си Доркас. Огледа се из кабината. — Я да видим сега. Акумулатор взехме, и гориво взехме, какво още ще му трябва на Джекуб?
	— Ей, хора — подвикна той. — Давайте да се измитаме оттук. Нути, стига си се опитвала да мръднеш това или онова! Ако се налага да преместим скоростния лост, то всички тук ще трябва да се напънем! Самичка никаква няма да я свършиш! Айде по-живо, човеците ще се домъкнат ей-сегичка!
	Той отиде зад вратата… и изведнъж зад гърба му се чу „Щрак“!
	— По-живо, казах… _Ей, какво си мислите, че правите?_
	Младите се облещиха насреща му.
	— Проверяваме дали можем да преместим скоростния лост, Доркас — невъзмутимо обясни Нути. — Ако натиснем ей онова копче, ще…
	— _Не натискайте копчето! Да не сте го пипнали!_


	За Грима първият намек, че нещо май не е както трябва, беше едно кратко и гадно „Дрън!“ После някаква сянка изведнъж се стовари върху й.
	Камионът бе потеглил. Не особено бързо — нали предните гуми бяха спукани. Да, ама черният път пък беше стръмен. Тръгна си като нищо. А пък това, че е тръгнал бавно, въобще не значеше, че все тъй ще си върви, я.
	Тя се оцъкли, ужасена.
	Черният път вървеше между два високи насипа и излизаше право на шосето — да, и после право на прелеза.


	— _Казах ви да не го натискате! Да съм ви казал „Натиснете го“? Да не сте го пипнали, ви казах!_
	Вцепенени от ужас, номите се блещеха насреща му. Устите им изглеждаха така: О-О-О-О-О-О-О!
	— _Това не е скоростният лост. Това е ръчната спирачка, малоумници такива!_
	Но те чуваха само дрънченето и усещаха леката вибрация.
	— Ъ-ъ-ъ — Гласът на Сако трепереше. — Ъ-ъ-ъ, Доркас, ама какво е ръчна спирачка?
	— Онова нещо, дето като спре тая пущина на стръмно или където ще да е, го държи да не мърда! Я не ми стойте така! Помогнете ми да я дръпнем обратно!
	Кабината много, много лекичко бе започнала да се клатушка насам-натам. Камионът определено се движеше. Ама не и ръчната спирачка. Що се отнася до нея, тя не помръдваше. Доркас се напъваше, напъваше… докато накрая пред очите му не затанцуваха сини и лилави петънца.
	— Ама аз само побутнах ей-онова крайното копче! — избърбори Нути. — Исках само да видя какво е!
	— Добре де, добре… — Доркас се огледа. Лост му трябваше на него. И още към петдесетина номи. А пък онова, което най-много му трябваше, е въобще да го няма тук, на това място.
	Той се заклатушка към вратата. Подът подрипваше. Надникна предпазливо Навънка. Плетът полекичка се изнизваше покрай тях, все едно не се е разбързал за никъде, но пък черният път под колелата вече изглеждаше като размазан.
	Сигурно можем да скочим — помисли си той. — И ако имаме късмет, нищо няма да си потрошим. А пък ако имаме още по-голям късмет, и колелата няма да ни сгазят. Какъв ли късметлия съм в момента, а?
	Май не от най-големите…
	Дойде и Сако.
	— Ами ако се позасилим добре, можем да скочим и… — започна той.
	Чу се тежко „бум!“. Камионът се беше бухнал в насипа. Подрипна и тупна пак върху черния път.
	— От друга страна, тая идея май не е чак толкоз добра — реши Сако. — И сега какво да правим, а, Доркас?
	— Я задръж малко… Мисля, че насипът ще я държи тая пущина в пътя, та предполагам, че тя ще върви, ще върви, пък накрая ще спре. — Изведнъж той се намери седнал на пода. Камионът пак беше подскочил. — Нали искаше да видиш като как е да пътуваш с камион. Е, видя.
	Нещо пак изтрополи. Някакъв клон забърса вратата и тя зейна, а после, с отвратително метално скрибуцане, се откъсна от пантите си.
	— И едно време ли беше такова? — надвика грохота Нути.
	За смайване на Доркас, сега, когато непосредствената опасност бе отминала, на нея май цялата тази работа й харесваше. Растат нови номи, помисли си той. Не така наплашени като нас. Те знаят, че светът е по-голям.
	Изкашля се.
	— Е, като не броим това, че беше тъмно, и това, че виждахме накъде вървим, горе-долу тъй си беше — отвърна той. — Май не е лошо всеки да си намери за какво да се хване, че току-виж, сме налетели на някоя бабуна.


	Камионът се изтърколи надолу по пътя и стигна шосето. Някаква кола се метна в храстите, за да не се вреже в него, а камионът след нея едвам успя да спре. След него върху мокрия асфалт се провлачиха четири дълги ивици пърлена гума.
	Нито един от номите в кабината не забеляза това. Те просто усетиха поредното тупване, когато камионът полекичка прескочи ръба на шосето и се плъзна по черния път, право към железопътната линия. А там, сред мигащи червени светлинки, бариерите вече се спущаха. Сако надникна през бившата врата.
	— Тъкмо прекосихме някакво шосе — съобщи им той.
	— А-а-а… — обади се Доркас.
	— Току-що видях как една кола се набута в другата пред нея, а пък отзад някакъв камион се преобърна — продължи Сако.
	— Голям късмет сме имали, че го минахме — заключи Доркас. — Тук май бъка от смахнати шофьори.
	Нещо затътна.
	Номите чуват доста по-различно от човеците. Пронизителното дрънчене на алармения звънец на бариерата им прозвуча като тържествения траурен звън на древна камбана.
	— Спряхме — обади се Доркас и си помисли: можеше да натиснем спирачката. Крачната. Можеше да намерим с какво да я натиснем и да я натиснем. Май съм доста остарял. Ух, стига вече. — Айде, няма какво да се офлянкваме. Давайте да изскачаме. На вас, младите, поне ви е лесно.
	— Ама защо? Ти какво ще правиш? — попита Сако.
	— Ще изчакам, докато всички скочите долу, пък после ще ви викна „Дръжте ме!“ — любезно обясни Доркас. — Не съм ви на годините! Хайде, по-живо!
	Те взеха неумело да изскачат. Хващаха се за ръба на вратата и после тупваха долу.
	Доркас с трепет се наведе над ръба и седна. Краката му се заклатушкаха насам-натам.
	Височко си беше.
	Долу под него Нути сбута полекичка Сако по рамото.
	— Ъ-ъ-ъ, Сако — нервозно смънка тя.
	— Какво?
	— Я виж тая желязната релса ей-там.
	— Е, та какво?
	— Ами ей-там има още една… — посочи Нути.
	— Да, бе, видях — сприхаво отвърна Сако. — Е, и какво от това? Седят си, нищо не ти правят.
	— Ами ние сме точно между тях — обясни Нути. — Само си помислих, че такова, не е лошо да ви обърна внимание. Пък и тоя звънец, гледай го как се е раздрънкал…
	— Да, бе, чувам — намръщи се Сако. — Да беше млъкнал, що ли…
	— Само се чудех защо ли дрънчи.
	Сако сви рамене.
	— Кой ти го знае. Хайде бе, Доркас. _Моля те!_ Няма цял ден да те чакаме тука!
	— Само да се стегна мъничко… — обади се плахо Доркас.
	Нути се отдалечи от групата с мрачна физиономия и се вторачи в едната релса.
	Сияеше. Беше старателно излъскана.
	И май че пееше.
	Тя се наведе по-надолу. Да, със сигурност лекичко жужеше. Ама че странна работа. Парчетата метал въобще нямаха навика да издават каквито и да било звуци. Поне не самички.
	Тя погледна камиона.
	И докато се взираше в него — заседнал между мигащите ярки светлини и лъскавите релси — светът май лееекичко се измести и се промени. И изведнъж в главата й избухна ужасяваща мисъл.
	— Сако! — гласът й трепереше. — Сако, ние сме точно върху железопътната линия, Сако!
	Нейде отдалеч се чу плътен, жален звук. По-точно два плътни жални звука. Единият малко по-плътен и малко по-жален от другия.
	Ту-тууууу!


	Ту-тууууу!
	От портала Грима виждаше цялото шосе като на длан — чак до летището.
	Видя влака и камиона.
	И влакът бе видял камиона. Изведнъж взе да надава протяжни писъци, както стърже парче желязо, когато го притесниш. До онзи миг, в който _удари_ камиона, той май се движеше доста бавно. Дори успяваше да се задържи върху релсите.
	Парчета камион се разхвърчаха във всички посоки. Беше като празнична заря.


	10.

	I. И рече им Низодемус: Съмнявате ли се, че мога да спра силите на Заповед?
	II. И рекоха му те: Хм!
	Из „Книга на номите“
	Преследвания,
	стихове I–II


	Още номи начело с Низодемус притичаха през Кариерата и се натрупаха край Портала. Събра се цяла тълпа.
	— Какво става? Какво става?
	— Всичко видях — обади се един чичко ном. — Бях на пост и видях. Доркас с някакви младоци се качи в камиона, пък после той се търкулна надолу по хълма, сетне прекоси шосето, спря точно връз линията, пък после…
	— Забраних да си имате каквото и да било вземане-даване с тези адски машини! — извиси глас Низодемус. — И освен това казах, че трябва да ги махнем тия постове! Арнолд Брос бди над нас — това трябва да стига на всеки смирен ном!
	— Абе… абе… ами Доркас споменаваше, че няма да навреди, ако му помогнем, такова де, и каза, че… — нервно заобяснява друг ном.
	— Млък! Тук _аз_ заповядвам! — кресна Низодемус. — И всички ще ми се подчинявате! Не спрях ли аз камиона със силата на Арнолд Брос?
	— Не — тихо се обади Грима. — Не, не ти. Доркас го спря. Беше сложил пирони на пътя.
	Настана грандиозно мълчание, напоено с ужас. Лицето на Низодемус бавно пребледняваше. От яд.
	— Лъжкиня! — кресна той.
	— Не съм лъжкиня — кротко каза Грима. — Той го направи, наистина. Той правеше какво ли не само за да ни помогне, пък ние и едно „Моля“ или „Благодаря“ не сме му казали… А сега е мъртъв…
	Долу край линията завиха сирени. Около спрелия влак се завихри суматоха. Присветнаха сини лампи.
	Номите неловко се размърдаха.
	— Ама той не е наистина умрял, нали? Не, в никакъв случай! — обади се един ном. — Предполагам, че е изскочил в последния момент! Нали си го знаем какъв е умен!
	Грима безпомощно изгледа тълпата. Съзря майката и таткото на Нути. Тиха, търпелива двойка. До този момент почти дума не бе разменила с тях. А сега лицата им бяха посивели, цели сбръчкани от тревога. Тя се предаде.
	— Да. Сигурно са се измъкнали.
	— Няма как да не са — измънка друг ном. Стараеше се да изглежда бодър. — Доркас не е от онези, дето току тъй лесно умират. Не и когато ни е нужен.
	Грима кимна.
	— А сега — продължи тя, — мисля, че даже човеците ще се зачудят какво ли става тук. Скоро ще разберат откъде се е взел там камионът, ще се домъкнат тук… и според мен ще са страшно разярени.
	Низодемус облиза устни и се развика с нови сили:
	— Няма от какво да ни е страх! Ще им излезем насреща и ще ги съкрушим! Хм! Ще им покажем нашето презрение! Не ни трябва Доркас! Не ни трябва нищо друго, освен вяра в Арнолд Брос (създаден в 1905)! Пирони! Как ли пък не!
	— Ако тръгнете сега — предложи Грима, — ще успеете да стигнете в хамбара, въпреки че тук-там още има сняг. Не мисля, че тази Кариера е много сигурно място. А скоро и въобще няма да бъде.
	Някак си така го каза, че всички се разтревожиха. Обикновено Грима или крещеше, или се караше. Този път обаче говореше съвсем спокойно. Нещо, което въобще не бе нормално за нея.
	— Давайте! Трябва да тръгнете още сега. Ще се наложи да вземете със себе си колкото се може повече храна и покъщнина. Хайде!
	— Не! — изкрещя Низодемус. — Никой да не мърда! Да не би да сте си помислили, че Арнолд Брос ще ви разочарова? Хм, аз ще ви пазя от човеците!
	Нейде там долу една кола с мигаща синя лампа отгоре й се измъкна из суматохата, прекоси шосето и бавно запълзя нагоре по черния път.
	— Призовавам силата на Арнолд Брос (създаден в 1905)! О, Арнолд Брос, _порази_ човеците!
	Номите никак не изглеждаха щастливи. В Магазина Арнолд Брос не беше поразявал никого. Просто го беше създал и се бе погрижил да улесни живота на номите в него, тъй че да не им се налага да се презорват и ако не броим това, че бе наслагал ония табели по стените, всъщност изобщо не им се месеше в нищо. Пък сега изведнъж почна постоянно ту да се ядосва, ту да се гневи, та току-виж наистина започнал и да _поразява_. Как да не се шашнеш.
	— Ще остана тук и ще посрещна страховитите слуги на Заповед! — вресна Низодемус. — Ще им дам урок и те навеки ще го помнят!
	Останалите номи не посмяха и да гъкнат. Щом на Низодемус му се иска да се изтъпанчи пред някоя кола — ами добре, да си се тъпанчи, тях какво ги засяга.
	— Ние _всички_ ще ги срещнем!
	— Ъ-ъ… кво? — обади се някой из тълпата.
	— Братя! Нека тук застанем твърди, непоколебими, и да докажем на Заповед, че сме единни в своя отказ да му се подчиним! Хм! Ако вярвате истински в Арнолд Брос, нищо не ще ви навреди!
	Мигащата лампа почти бе изкачила стръмнината. Скоро щеше и да прекоси широката площадка пред Портала. Тежката верига безпомощно висеше под строшения катинар.
	Грима отвори уста. Искаше да каже: „Я не изтъпявайте, бунаци с бунаци. Арнолд Брос въобще не иска да преграждате пътя на колите. _Виждала_ съм какво става с номите, които им преграждат пътя. После се налага роднините да ги погребват в пликчета.“
	Аха-аха да избълва всичкото това, но сетне реши да си замълчи. Месеци наред все някой бе нареждал на номите какво да правят. Може би вече беше време да се сложи край на това.
	Сред тълпата съзря много разтревожени лица. Те я гледаха. Някой се обади:
	— Грима, какво да _правим_?
	— Ъхъ — обади се и друг. — Тя нали е Шофьор. Те най-добре знаят какво да се прави.
	Грима се усмихна. Не беше от най-веселите усмивки.
	— Направете така, както смятате за най-добре — тихо каза тя.
	Хорово сподавено „хлъц!“
	— То тъй де — обади се трети. — Ама, Низодемус разправя, че можеме да я спреме тая пущина, ако се навием, че можеме. Туй верно ли е, или как?
	— Не знам — отвърна Грима. — Вие може и да можете. За себе си знам, че не мога.
	Врътна се на пети и забърза към бараките.
	— Изпъчете гърди! — изкомандва Низодемус. Въобще не бе чул тревожния спор. Сигурно в момента не чуваше нищо освен ония гласчета вътре в главата си.
	— Да направим както смятаме за най-добре! — тросна се някой. — Че то туй помощ ли е?
	И те стояха. Стотици номи гледаха колата, която приближаваше все повече. Низодемус бе излязъл леко напред, прострял ръце към небето.
	Чуваше се единствено скърцането на гумите по чакъла.


	Ако някоя птичка хвърлеше едно око към Кариерата през следващите няколко мига, сигурно щеше да се шашне.
	Ами! Сигурно нямаше да се шашне. Те птичките са си малко тъповати и им струва доста напъни дори и с обичайното да се оправят, та за необичайното хич няма и какво да си приказваме. Е, да речем, че това е една необикновено интелигентна птичка — например забегнал говорещ гарван или пък папагал, отвян от свиреп ураган на хиляди мили от дома. Та ето какво щеше да си помисли:
	О-о! Я-а-а, каква голяма дупка има в тоя хълм. А вътре има разнебитени ръждясали бараки. Ей, чак пък и ограда.
	Гледай я тая кола със синята лампа как пълзи по хълма. Опа, минава през портала.
	Тия пък черни петънца пред нея, по земята, какви ли са. Едното се е изтъпанило насред пътя, седи и не мърда, пък другите… другите…
	… си плюят на петите и хукват да бягат. Отървават си кожите.


	Никога вече не видяха Низодемус, макар че по-късно отряд номи с държеливи стомаси се върна на местопроизшествието и изръшка браздите и калта.
	Така че плъзна следният слух: вероятно в последния момент е подскочил, вкопчил се е за нещо по колата и се е изкатерил някак си отгоре й. И там си и останал — ужасно го било срам да се появи пред другите. Колата се върнала откъдето била дошла, той се смъкнал долу и после си заживял там мирно, кротко, без да вдига патърдия. По свой си начин той беше добър ном — рекоха си те. Каквото и да разправяте за него, ама той си вярваше и правеше онова, което мислеше за редно. Та съвсем справедливо беше да се загуби и сега да си живее нейде по широкия свят.
	Тъй си разказваха помежду си. Тъй го записаха и в „Книгата на номите“.
	А пък онова, което може би си мислеха в онези мигове насаме със себе си, преди сън… е, то това си е тяхна работа, нали така?


	Човеците бавно се блъскаха край влака и край останките от камиона. Още много коли бяха пристигнали — с онази скорост, която на човеците им се вижда бясна. А върху доста от тях светкаха сини лампи.
	Номите се бяха научили, че е редно да се притесняват от неща, върху които святкат сини лампи.
	И ландроувърът беше там. Единият от човеците сочеше разнебитения камион и крещеше нещо на другите. Беше отворил капака на потрошения мотор и сочеше акумулатора — по-точно сочеше, че го няма.
	Вятърът шумолеше във високата трева зад железопътната линия. А известна част от въпросната висока трева си шумолеше ей така, без да има нищо общо с вятъра.


	Доркас излезе прав. Появяха ли се някъде веднъж, човеците винаги се връщаха. Кариерата си беше тяхна. Пред бараките бяха паркирани три камиона. Човеците бяха плъзнали навред. Някои поправяха оградата. Други смъкваха от камионите кашони и макари. А някакъв дори се бе захванал да разчиства Канцеларията на управителя.
	Номите се бяха потулили кой където свари и сега страхливо се ослушваха. Скришните места не достигаха за две хиляди номи — колкото и да са мънички те.
	Денят се проточи страшно дълго. В сенките под някои бараки, в сумрака под таргите, че дори и по прашните мертеци под ламаринените покриви — номите се скатаваха кой как може.
	Някои от проходите бяха толкоз тесни, че и пощенска картичка не можеше да мине през тях. Старият Мънби Сладкарий и почти цялото му семейство изведнъж се намериха на светло и взеха да примигват — някакъв човек беше вдигнал опърпания стар кашон, под който се бяха смушили. Спаси ги само стремителния скок към купчина консервни кутии. И, естествено, фактът, че като се захванат с нещо, хората не се заглеждат много-много точно какво правят.
	Ама де това да беше най-лошото!
	Най-лошото излезе _далеч_ по-лошо.
	Номите кротуваха в шумния мрак и не смееха да гъкнат. Усещаха как техният свят се разпада. Не защото човеците мразеха номите. А _защото не ги забелязваха_.
	Токът на Доркас, например. Той си беше играл сума ти време да увива разни жички накуп, а накрая изнамери и безопасен начин за крадене на ток от таблото с бушоните. Човекът, без хич да се замисля, ги извади, почовърка ги с една отвертка и после монтира ново табло, с ключалка. А после оправи и телефона.
	Номите от Магазина имаха нужда от ток. Не помнеха такива времена, когато да са карали без него. За тях той беше естествен като въздуха. А сега в техния свят се бе възцарил безкраен, непрогледен мрак.
	И ужасът ставаше все по-голям. Грубите подови дъски се тресяха над главите им. Сипеше се прах, хвърчаха трески, метални барабани трополяха — същински гръмотевици. Грохотът на чуковете кънтеше непрестанно. Човеците се бяха върнали и май бяха решили да останат.
	Е, всъщност си тръгнаха, все пак. Когато дневната светлина се стопи в зимното небе, сякаш изстиваше стомана, някои от човеците се качиха в камионите и ги подкараха по черния път.
	Но преди да си тръгнат, направиха нещо съвсем смайващо. Номите тъкмо бяха запълзели нагоре, за да се измъкнат, като усърдно се настъпваха по главите, и изведнъж някой изтръгна една дъска от пода. Грамаданска ръка се протегна надолу и постави на утъпканата земя под пода мъничко подносче. После бутна дъската обратно и отново настана мрак.
	Номите седяха в мрачината и се чудеха защо ли, да му се не види, човеците им дават ядене. И то след ден като тоя.
	На подноса имаше купчина брашно. Не беше кой знае какво, ако се сетиш за храната в Магазина, ала на номите, цял ден стояли гладни и нещастни, им замириса на хубаво.
	Двама от по-младичките се промъкнаха по-наблизо. Ух, какви лиги им потекоха от този мирис… Единият награби цяла шепа.
	— _Не го яж!_
	Грима си пробиваше път с лакти през натрупалата се тълпа.
	— Ама виж го само как мири… — изчурулика единият.
	— Някога да сте помирисвали нещо подобно?
	— Ами не…
	— Значи _не сте наясно_ дали става за ядене, нали? Я ме чуйте сега. Аз знам това-онова. Там, където живеехме…, където живеех аз преди, в дупката край магистралата, имаше едно такова място, дето човеците ходеха да ядат, и понякога в кофите за боклук отзад намирахме прах като тоя. Хапнеш ли го, и умираш!
	Номите се втренчиха в мъничкото невинно подносче. Храна, от която се мре? Нещо не се връзваше.
	— Спомням си как веднъж в Магазина намерихме някакви консерви с месо — обади се възрастен ном. — Спомням си, ядохме ги, и после ни хвана много гадно разстройство. — Той погледна обнадеждено Грима.
	Тя поклати глава.
	— Не е същото. Там покрай него се въргаляха умрели плъхове. И май че не бяха умрели много мирно и кротко. Бррррр — потрепера тя.
	— О…
	Номите пак се втренчиха в подносчето. А отгоре нещо тупна тежко.
	В Кариерата беше останал човек.


	Седеше на стария въртящ се стол в Канцеларията на управителя и четеше вестник.
	Номите внимателно го наблюдаваха през една дупка от чеп. Виждаха се огромни ботуши, над тях се бяха ширнали панталони, после идеше яке с вид на хълмист планински район, а най-отгоре — далечният отблясък на електрическа крушка върху голо теме.
	Най-накрая човекът остави вестника на бюрото и се протегна към нещо до него. Номите съзряха пакет сандвичи, по-големи от самите тях, и термос. Човекът го отвори, над него се заиздига пара и във въздуха се разнесе гъделичкащ мирис.
	Смъкнаха се долу и докладваха на Грима. Тя седеше до подноса. Бе наредила на шестима от по-старите и разумни номи да застанат около него на стража и да пъдят децата.
	— Не прави нищо. Само си седи. Веднъж-дваж погледна през прозореца.
	— Значи ще виси тук цяла нощ — заключи Грима. — Предполагам, че хората вече са се зачудили кой ли ги прави всички тия бели.
	— И сега какво?
	Грима подпря брадичка с длани.
	— Ами сещам се за ония другите съборетини отсреща. Там можем да отидем.
	— Доркас каза… казваше, че там било много опасно — предпазливо се обади един ном. — Щото нали там било пълно с всякакви вехтории и не знам си какво още. Много било опасно, тъй разправяше.
	— Много по-опасно от тука? — В гласа на Грима се промъкна следа от едновремешния й сарказъм.
	— Затапи ме.
	— Моля ви, госпожице…
	Беше една млада номка. Те се отнасяха към Грима направо със страхопочитание, защото крещеше по мъжете, без да й мигне окото, и четеше най-добре от всички. Номката държеше в ръце бебе и колчем си довършеше изречението, приклякаше в реверанс.
	— Какво има, Сорит?
	— Моля ви, госпожице, тия дечица тука вече са страшно гладни, тука долу няма нищо добро за ядене… — И тя хвърли умолителен поглед на Грима.
	Грима кимна. Запасите — или каквото там бе останало от тях — бяха в другите бараки. Човеците бяха открили главния им склад за картофи и сигурно заради това заложиха отровата. То и без това ни огън можеха да запалят, ни месо имаше. Вече _дни_ наред никой не бе ходил на лов, защото според Низодемус Арнолд Брос щял да се погрижи за тая работа.
	— Мисля, че веднага щом се съмне, всички ловци, които могат да се прежалят, трябва да излязат Навънка — каза Грима.
	Замислиха се. До зората имаше още много време. За един ном нощта е равна на цели три денонощия…
	— Има сума ти сняг — обади се един ном. — Значи имаме вода.
	— Ние без ядене ще минем, ама децата…
	— Старците и те — допълни друг. — Нощес пак ще хване мраз. Нямаме ток, пък и огън не можем да запалим.
	Седяха, вперили очи в калта.
	Ето какво си мислеше Грима в момента: не се дърлят. Не мрънкат. Работата е толкова дебела, че забравиха и да се карат. Нито пък се обвиняват.
	— Добре — обади се тя. — Та какво мислите вие, че трябва да правим?


	11.

	I. Ще изпълзим из дървенията.
	II. Из пода ние ще изпълзим.
	III. И ще им се прище нивга да не са ни виждали.
	Из „Книга на номите“
	Човеци,
	стихове I–III


	Човекът пусна вестника и се ослуша.
	Откъм стените нещо шумолеше. Някой дращеше под пода.
	Извъртя очи към масата.
	Групичка дребосъци мъкнеше нанякъде пакета му със сандвичи. Премига.
	После изрева и опита да се изправи — но изведнъж откри, че някой е вързал краката му за краката на стола. И то много здраво.
	Хвърли се напред. Друга група дребосъци — толкоз бързо се движеха, че едвам успяваше да ги забележи — се измъкна изпод масата и насука кабел около протегнатите му ръце. Само след миг вече бе омотан целия — криво-ляво, но пък много стегнато — и лежеше вързан на пода.
	Видяха как огромните му очи взеха да се въртят. Отвори уста и измуча нещо насреща им. Затрака със зъби — приличаха на жълти плочки.
	Як кабел беше.
	Сандвичите излязоха със сирене и лютеница. Отвориха капака на термоса — оказа се пълен с кафе.
	— Магазинска храна! — понесе се сред номите. — Хубава магазинска храна! Като едно време!
	Прииждаха в стаята на талази. От всяка пукнатина, от всяка миша дупка извираха номи. До масата грееше електрическа печка. Някои насядаха в смирени редици пред греещия червен реотан. Други взеха да обикалят из тясната Канцелария.
	— Успяхме! Също като в оная книга — „Пътешествията на Гали Дзвер“! Колкото по-големи стават, толкова по-трудно се предават!
	Такива работи си приказваха.
	Сред мислителите възникна школа, която твърдеше, че трябвало да убият човека. Пощурелите му очи ги следваха по пода. Номите тъкмо бяха намерили кутията.
	Седеше на един от рафтовете. Жълта. На капака й се мъдреше картинка: един адски нещастен плъх. А под него бе написано с големи червени букви: _плъхомор_. На гърба й…
	Грима се опита да разчете дребните буквички отзад. Набърчи чело.
	— Тука пише: „Хапнат ли веднъж, не се връщат за още!“ — измърмори тя. — И очевидно вътре има полидихлорометилон 4, каквото ще да е това! Прочиства къщата от Гадни Дребни…
	— Гадни Дребни какво? — разкрещяха се номите. — Гадни Дребни какво?
	Грима сниши глас.
	— Пише: Прочиства къщата от Гадни Дребни _паразити_ за минути! — каза тя. — Това е отрова! Точно от нея са ни сложили!
	— Трябва да накараме тоя човек да си хапне от нея! — обади се някакъв ном. — Да му натъпчем устата с тоя полипфупфупфучегаднокетлон или каквото ще да е там! Гадни Дребни _паразити_, няма що!
	— Аз смятам, че те май ни смятат за плъхове — обади се Грима.
	— Че то туй хич не е зле, нали? — обади се друг с толкоз саркастичен глас, че да ти увехнат ушите. — Та какво им е на плъховете? Кога пък сме си имали проблеми с тях? Не сме се юрнали да им пробутваме отровна храна, я!
	Всъщност номите се разбираха доста добре с местните плъхове — вероятно, защото техен водач беше Вобо, бившият домашен плъх на Ангало от магазинско време. Двата вида се отнасяха един към друг с предпазливото дружелюбие на същества, които, ако им щукне, могат и да се ядат взаимно, само че са решили да не го правят.
	— Да бе, и плъховете даже ще ни благодарят, че сме ги отървали от тоя човек! — продължи той.
	— Не — възрази Грима. — Не, не мисля, че трябва да го правим. Масклин винаги е твърдял, че те са почти толкова интелигентни, колкото и ние. Не можеш ей тъй да тровиш разумни същества.
	— Ама _те_ се опитаха точно това да сторят!
	— Те не са номи. Не знаят какво правят — търпеливо обясни Грима. — Както и да е, бъдете разумни. Утре ще дойдат още човеци и ако намерят тук умрял човек, положението съвсем ще се затегне.
	Е, това беше вярно. Но нали се бяха показали пред човек! Нито един ном не си спомняше такова нещо да се е случвало преди. Трябваше да рискуват — инак щяха да мръзнат и гладуват. Но никой не знаеше къде ще свърши тя. _Как_ ще свърши — виж, това беше малко по-ясно. Зле ще свърши, как иначе.
	— Я ходи я потули някъде тая гадост, по-далечко да е от плъховете — нареди Грима на един ном.
	— Смятам, че все пак трябва да му дадем да си близне… — подхвана той.
	— Не. Просто я скрий по-надълбоко. Ще останем тук през нощта и ще се изнесем преди да се съмне.
	— Добре де, добре. Щом казваш. Просто се надявам после да не съжаляваме, тъй де. — Номите отнесоха ужасната кутия нанякъде.
	Грима се запъти към човека. Бяха го тръшнали на пода. Ама хубаво го бяха овързали — кутрето не можеше да си мръдне. Изглеждаше също като оня, Гали Дзвер или който и да беше там, на картинката — само дето номите се бяха докопали до нещо, за което онези едновремешните номи не бяха и чували, а именно електрически кабел. Доста по-ячък беше от въжето. Пък и те бяха много по-ядосани. Гали Дзвер нито се беше разкарвал из земите на онези с грамадни камиони, нито пък им беше пробутвал плъхомор.
	Бяха претарашили джобовете му и струпали накуп всичко, което намериха там. Сред това всичко имаше и голямо квадратно парче бял плат. Няколко номи бяха успели да овържат устата му с него, защото мученето му беше почнало да лази по нервите на всички.
	Сега стърчаха около него, дъвчеха парчета сандвич и го гледаха в очите.
	Човеците не могат да разбират какво си приказват номите. Те говорят твърде бързо и твърде високо — все едно че пищи прилеп. И това май идваше много добре в случая.
	— Абе да вземем да намерим нещо остро и да почнем да го бодем. Навсякъде, където е меко.
	— И с кибрит можем да направим туй-онуй — подхвърли някаква номка за изненада на Грима.
	— И с пирони — добави ном на средна възраст.
	Човекът изръмжа нещо в кърпата и напъна кабелите.
	— Можем да му оскубем всичката коса — продължи номката. — А после…
	— Ами хайде де — обади се Грима зад тях.
	Те се извърнаха.
	— Какккво?
	— Хайде де, какво чакате, почвайте! — продължи Грима. — Ей го, целият е ваш. Давайте, де!
	— Кой, _аз_ ли? — дръпна се номката. — Аз не! Не исках да кажа _аз_ да… Имах предвид… такова де, нас, номечеството.
	— Е тъкмо, де — кимна Грима. — Номечество означава просто всички номи. Пък е и грешно да се издевателства над пленници. Четох го в една книга. Казваше се „Женевска конвенция“. Когато хора зависят от твоето благоволение, не бива да издевателстваш над тях.
	— Тя тая работа много идеална, бе — обади се някакъв ном. — Като не могат да те ударят, удряй ти, тъй знам аз. Пък и то с човеците не е същото като с истинските хора. — И веднага се шмугна в тълпата.
	— Обаче като им разгледаш лицата отблизо, смешна работа — че те много приличали на нас! — наклони глава номката. — Само дето са по-големи.
	Един от номите надникна в уплашените очи на човека.
	— Я, носът му бил космат! — възкликна той. — Я глейте кви уши!
	— Доста големички са — съгласи се номката.
	— Живи да ги ожалиш с тия грамадански носове…
	Грима се взря в очите на човека. Чудя се — помисли си тя. — По-големи са от нас, значи има място за мозък. И очите им са такива огромни… Няма как да не са ни виждали досега! Масклин каза, че живеем тук от хиляди години! Много време е това. Все трябва да са ни забелязали. Трябва да са разбрали, че сме истински хора. Но в ума си те са ни превърнали в духчета. Сигурно не са искали да си делят света с никого.
	Човекът съвсем определено я гледаше.
	Дали бихме могли да се разберем? — помисли си тя. Те живеят в голям и дълъг, и бавен свят, а нашият е малък, кратък и бърз, и никой от нас не може да разбере другия… Те дори не могат да ни видят. Не знаят, че нас ни има.
	Тя се взря в огромните, уплашени очи.
	Никога досега не сме се опитвали да… как ли беше думата? Да _общуваме_ с човеците. Не и както трябва. Не сме ги смятали никога за истински хора, които наистина могат да мислят. Как да им кажем, че ние наистина сме истински, че наистина ни има?
	Ама сигурно, ако лежиш на пода, овързан от някакви мъници, които едва забелязваш, пък и не вярваш, че те съществуват, май този момент далеч не е най-удобният да започнеш да общуваш с тях. Сигурно трябва да опитаме друг път. Не да пишем табели, не да крещим — само да се опитаме да ги накараме да ни разберат.
	Няма ли да е страхотно, ако успеем? Те могат да вършат за нас големите бавни работи, пък ние за тях… ами че дребните бързи работи. Тия, дето са много пипкави, та те не могат да се оправят с техните дебели пръсти… ама не и да им боядисваме цветята и да им поправяме обувките!
	— Грима? Ела да видиш, Грима! — обади се някакъв глас зад нея.
	Номите се бяха скупчили около нещо бяло на пода.
	Ами да, разбира се. Нали преди това човекът се беше втренчил в един от ония големите листове с букви…
	Бяха го разстлали на пода. Доста приличаше на онзи първия, само дето този тук казваше: _четете преди всички — новините долитат при вас с „блекбъри ивнинг пост и газет“_. Имаше доста повече от големите дебели букви, а някои от тях бяха почти колкото главата на ном.
	Та като стана дума за глави — Грима непрекъснато клатеше своята, докато се опитваше да схване нещо от всичко това. Книгите ги разбираше без проблеми, но вестниците сякаш бяха написани на друг език. Беше пълно с РАЗБИВАНЕ и ШОКОВЕ и мъгляви снимки на ухилени човеци, които се ръкуваха с други Човеци (_„455 лири събрани по призив на болница на тузарски обяд“_). Не беше мъчно да схванеш смисъла на всяка дума, но като ги навържеш една за друга, или нищо не означаваха, или пък означаваха нещо, на което нямаше как да му хванеш вяра (_„кавги в градския съвет“_).
	— Не, ей това беше — обади се някакъв ном. — Ей на тая страница е. Я вижте, вижте тук, някои думи са същите като миналия път! _Тук пише за Внука (39)!_
	Погледът на Грима пробягна през дългата статия, в която се разказваше как някой си издънил плана на не знам кого си за нещо си.
	Наистина, имаше мъглява снимка на Внука (39) под думите _засечка с небесната телевизия_.
	Тя коленичи и се втренчи в по-дребните думички под нея.
	— Чети на глас! — замолиха я отвсякъде.
	— Ричард Арнолд, президентът на групата „Арнко“, който живее в Блекбъри, каза днес във Флорида… — започна тя, — … че учените продължават опитите да въз… възстановят контрол над „Арнсат 1“, кому… комуникационният спъ… спътник с тегло милиони паунди…
	Номите се спогледаха.
	— Тегло милиони — клатеха те глави. — Тежичко си е! Ама тия пари, тия паунди пък какви са? Грима, давай нататък!
	— Възлагаха се големи надежди след вчерашното ус-успешно изстрелване на спътника във Флорида — прочете тя с колеблив глас, — че „Арнсат 1“ ще започне пр-пр-пробни изла… измъ… излъчвания. Вместо това той изпраща поток от странни сиг… сигнали. „Прилича на някакъв ко-кокод“ — заяви Ричард (39)…
	Слушателите замърмориха одобрително.
	— „Все едно мисли самичък“ — прочете Грима.
	После кой знае защо се споменаваше че някой си едва сега прохождал и разни други работи, които Грима въобще не си направи труда да прочете.
	Спомни си какво разказваше Масклин за звездите; защо ги имало. Пък и Нещото. Беше го взел със себе си. Нещото можеше да си говори с тока, нали така? Можеше да чува тока в жиците и онова във въздуха, дето Доркас му викаше „радио“. Ако съществуваше нещо, което може да изпраща странни сигнали, то това беше тъкмо Нещото. „Може да измина дори повече път, отколкото минахме през Дългото Пътуване“ — бе казал Масклин.
	— Живи са! — възкликна тя, без да се обръща към никого. — И Масклин, и Гърдър, и Ангало! Стигнали са Флорида и са живи!
	Тя си спомни как понякога той се опитваше да й говори за небето, за Нещото и за това откъде са дошли номите, а тя никога не успя да го разбере — точно както той пък не бе успял да разбере онова за жабчетата.
	— Живи са! — повтори тя. — Знам го! Не зная нито как са, нито къде са, но са успели да измислят нещо и са живи!
	Номите размениха красноречиви погледи и с тях си казаха горе-долу следното: „Залъгва се, горката, но ако трябва някой да й го каже…, нека да е някой по-храбър от мен.“
	Баба Моркий я потупа лекичко по рамото.
	— Тъй, тъй — с благ гласец отрони тя. — И много хубаво, че са стреляли успешно, макар че като тръгнаха, не помня да взеха копия и стрели. Ама щом е било успешно, все са улучили нещо и са се наяли. На бас, че е било наложително да си хапнат. Пък ако бях на твойто място, мойто момиче, ей-сегичка щях да си легна.


	Грима сънува.
	Беше много, ама много объркан сън. Те сънищата са си такива. Никога не идват в спретната опаковка. Сънува силен шум и ярки светлини. И очи.
	Очички, жълти очички. И Масклин, покачен на някакъв клон. Провира се нагоре през листака и току наднича надолу, към жълтите очички.
	Виждам какво прави в момента — помисли си тя. — Жив е. Така си и знаех, естествено. Само че в тоя Открит Космос имало повече шума, отколкото си мислех. Или пък това въобще не е вярно и аз само сънувам…
	После някой я събуди.
	Да се чудиш какво ли означава този или онзи сън никога не е било кой знае колко умно занимание. Тъй че тя си го спести.
	През нощта отново заваля сняг. Бръснещ вятър зафуча. Неколцина номи претърсиха бараките и домъкнаха някой и друг зеленчук, пропуснат от човеците, но количеството си беше направо за оплакване. Свързаният човек по някое време заспа и захърка — все едно някой разрязваше дебел кютук с тъ-ъ-ъничко трионче.
	— Останалите ще дойдат сутринта и ще го потърсят — предупреди ги Грима. — Дотогава трябва да сме се измели оттук. Май ще се наложи да…
	Тя млъкна. Всички се ослушаха.
	Нещо мърдаше под пода.
	— Остана ли някой долу? — прошепна тя.
	Номите заклатиха глави. Едва ли някой би поискал да остане под пода и да мре от студ, когато горе в Канцеларията беше топличко и светло.
	— И плъхове не са — вслуша се тя.
	После някой ги повика — хем силно, хем приглушено. Все едно хем иска да го чуят, хем му се ще да не се чува много-много.
	Ама това бил Сако!
	Те измъкнаха откъртената от човеците дъска и му помогнаха да се изкатери. Целият беше в кал. Залиташе от умора.
	— Никого не намерих! — задъха се той. — Навсякъде огледах и нямаше никой и ги видях и ония камиони, и видях, че свети, и си помислих, че човеците са още тука, и влязох, и ви чух, и хайде веднага с мене, щото Доркас…
	— Жив ли е?! — подскочи Грима.
	— Ами ако не е, значи доста добре ругае за умрял — изтърси Сако и за малко самият той да не се изтърси на пода.
	— Мислехме, че всичките сте умре… — започна Грима.
	— Всичките сме добре. Без Доркас. Като скачаше от камиона, се удари! По-бързо, _моля ви_!
	— Тъй като те гледам, май никъде не трябва да ходиш! — изправи се Грима. — Само ни кажи къде е!
	— Докарахме го до средата на черния път, и така се скатахме, че избързах напред — избърбори Сако. — Те са там, под плета, и… — погледът му падна върху огромния хъркащ човек. Ококори очи.
	— Пленили сте _човек_?! — Той се препъна от изумление. — Май трябва да си почина, страшно съм се скапал — измърмори и аха-аха да се тръшне по очи, но Грима го прихвана и го положи на пода възможно най-внимателно.
	— Някой да го занесе на топло. И вижте дали е останало някакво ядене — нареди тя. — Искам някои от вас да дойдат с мен да търсим останалите. Хайде де. Не е хубаво да си навън в такава нощ.
	По лицата на доста от номите се четеше подкрепа на една такава гледна точка, а именно, че сред онези, за които не е хубаво да са навън, са и те самите.
	— Доста вали — колебливо се обади един. — В тая тъмница и в тоя сняг едва ли ще ги намерим.
	Грима се облещи.
	— Бихме могли. _Бихме могли_ да ги намерим и в тая тъмница, и в тоя сняг. _Няма как_ обаче да ги намерим, ако си седим на светло и топло. Аз така знам.
	Няколко номи се запромъкваха напред през тълпата. Грима позна майката и таткото на Нути и родителите на някои от момчетата. После под масата настана лека суматоха — по-старите моми се бяха скупчили там да се топлят и да се намрънкат едно хубаво.
	— И аз ще дойда — заяви баба Моркий. — Направете ми го туй добро, ще ми се да глътна малко чист въздух! Какво ме гледате тъй, бе?
	— Мисля, че ще е по-добре да останеш тук, бабо — каза кротко Грима.
	— Хайде стига ми се прави на внимателна към старците, момиче! — сръга я бабата с бастуна си. — Аз съм газила сняг кога татко ти още не е познавал майка ти! — рече тя и се обърна към останалите: — Нищо не ще ви стане, само трябва умната, и да врескате, ама да не спирате, та да се знае кой къде е. Още и годинка нямах, кога ходих да търсиме чичо ми Джо! — вирна нос тя. — Ама то беше един сняг, направо ужас, ви казвам! Изведнъж се изсипа тъкмо кога бяха излезли на лов. Та чичо ми го намерихме кажи-речи цял-целеничък!
	— Да да, добре, бабо — побърза да каже Грима. Вгледа се в останалите.
	— Е, _ние_ тръгваме.
	Най-накрая тръгнаха петнайсет. Повечето — от чисто неудобство.
	В жълтата светлина на прозорците снежинките изглеждаха красиви. Достигнеха ли земята, вече ставаха доста неприятни.
	Номите от Магазина мразеха снега най-искрено. В Магазина също имаше сняг — по Коледния Панаир посипваха навсякъде от него. Само че той не беше студен. А снежинките бяха едни такива големи бели работи, много красиви, които висяха от тавана на конци. Снежинки, ама _снежинки_, а не гадории, които във въздуха изглеждат много добре, ала после се обръщат на мокър мраз. И да оставят тая гнъс да си седи ей-тъй по пода!
	Въпросната гнъс вече им стигаше до колене.
	— Гледайте сега как се прави — изкомандва баба Моркий. — Дигаш си крака, ама много високо, и после го бухаш в снега. Фасулска работа.
	Светлината от прозореца осветяваше Кариерата, ала черният път бе като тъмен тунел в нощта.
	— И се поразпръснете малко — обади се Грима. — Но се дръжте заедно!
	— Да се поразпръснем и да се държим заедно — прилежно смънкаха те. Един възрастен ном вдигна ръка.
	— През нощта няма _червеношийки_, нали?
	— Не, разбира се, че не — отвърна Грима.
	— Не бе, глупако, какви ти червеношийки посред нощ! — сряза го баба Моркий.
	Май си отдъхнаха.
	— Не бе, лисици има — добави бабата самодоволно. — Грамадански лисици. Като застудее, и много огладняват. Пък и бухали може да дохвърчат — почеса се тя по брадичката. — Големи хитреци са тия бухали. Хич не ги и чуваш, и току ти се стоварят на главата! — Фрасна стената с бастуна. — Ей, всичките до един да си отваряте зъркелите! И… с десния крак напред. Освен, ако не сте като чичо ми Джо — една лисица му беше отхапала десния крак, та му снадихме дървен. Уф че беше побеснял!
	Когато баба Моркий се опитваше да вдъхне на хората кураж, винаги успяваше да ги накара да се поразмърдат. Биха издържали каквото и да е. Но само не и още една порция от нейния кураж.
	Снежинките се трупаха по сухите треви и папратта покрай черния път. От време на време снегът се изтърсваше от тях, понякога върху черния път, но най-вече върху номите, които кретаха по него. Те мушкаха с пръчки из заснежените туфи и се взираха със съмнение в мрачните дупки под плета, а снежинките падаха ли падаха в меката, хрупкава тишина. В сенките се таяха червеношийки, бухали и разни други ужасни твари от Навънка.
	Скоро светлинката остана далеч и само снегът осветяваше пътя им. Навремени някой от тях се провикваше предпазливо, а другите се ослушваха.
	Много беше студено.
	Баба Моркий изведнъж се сепна.
	— Лисица — съобщи тя. — Надушвам я. Лисиците винаги ги надушвам. Я бързо всички накуп!
	Те се скупчиха и угрижено се взряха в мрака.
	— Абе тя май е далечко още — обади се накрая бабата. — Тая воня вече отдавна се носи.
	Те се поотпуснаха.
	— Няма що, бабо — измърмори Грима.
	— Ами само се опитвах да помогна, таквоз — подсмръкна баба. — Като не ми щете помощта, кажете си!
	— Ние май нещо бъркаме — усъмни се Грима. — Нали търсим _Доркас_? А той няма да си седи хей тъй на открито, нали така? Не е като да не знае за лисиците. Сигурно е накарал момчетата да се поразходят и да намерят някое позакътано местенце.
	Бащата на Нути пристъпи напред.
	— Ако погледнете как вали снегът — подхвана колебливо той, — се вижда, че климатикът духа _ей натам_ — посочи той, — и снегът се трупа повече отсам, отколкото оттам. Тъй че те ще искат да се махнат колкото се може по-далече от климатика, нали така?
	— Навънка той се нарича вятър — внимателно обясни Грима. — Обаче си прав. Това значи… — Тя се взря в плета, — … че сигурно са минали от другата страна на тоя плет. В полето, край насипа. Давайте.
	Те се запровираха през купищата сухи листа и клонки, от които капеше сняг, и накрая се измъкнаха в полето.
	Ни жива душа. Само няколко туфи суха трева стърчаха сред безкрайната снежна пустош. Неколцина изхленчиха.
	Заради откритото пространство е, помисли си Грима. В Кариерата са добре, в шубраците — също, че и на черния път даже щото и там е кажи-речи затворено, и можеш да си въобразяваш, че те обкръжават нещо като стени. Тук е много _голямо_ за тях.
	— Дръжте се близо до плета — каза тя много по-бодро, отколкото се чувстваше. — Там снегът не е чак толкова много.
	О, Арнолд Брос, помисли си тя, Доркас не вярва в тебе, аз пък още по-малко, ама ако можеш да просъществуваш поне докато ги намерим, всички до един ще сме ти много задължени. А пък ако случайно можеш да спреш снега и да ни изпратиш здрави-прави в Кариерата, представа си нямаш колко ще ни помогнеш!
	Ух, че съм тъпа, смъмри се тя. Масклин нали казваше, че ако съществува нещо като Арнолд Брос, той съществува по някакъв начин вътре в главите ни. Помага ни да мислим.
	И осъзна, че вече доста отдавна съзерцава снега.
	Тая дупка там пък каква е, зачуди се Грима.


	12.

	IV. Няма къде да Отидем, а трябва да се Махаме.
	Из „Книга на номите“,
	Изход,
	Глава 3, стих IV


	— Помислих си, че е някой заек — каза тя.
	Доркас я потупа по ръката.
	— Браво на тебе — рече той. Гласът му бе отпаднал.
	— Сако ни остави горе на пътя — заобяснява Нути, — ама после стана страшно студено и Доркас ни рече да го отнесем от другата страна на плета, и, такова де, точно пък аз взех, та се сетих, че понякога из тия ниви щъкат зайци, и _той_ ни рече да намерим зайча дупка. Та намерихме. Мислехме си, че ще стоим тука цяла нощ.
	— Оу-у-у — изхленчи Доркас.
	— Я стига си ревал! Хич даже не боли! — весело каза баба Моркий, след като му прегледа крака. — Няма строшено, ама много зле си го изкълчил.
	Номите от Магазина оглеждаха бърлогата с интерес и явно одобрение: кръгличка дупка, затворена отвсякъде.
	— Вашите предци сигурно са живели в такива дупки — предположи Грима. — Е, с разните му там рафтове и миндерчета, много ясно.
	— Много е приятно — съгласи се един ном. — Едно такова, уютно… Почти като под пода.
	— Ама като че ли намирисва — обади се друг.
	— Зайците — кимна Доркас към непрогледния мрак. — Чух ги, че шумкат наоколо, ама се държат далечко от нас. На Нути преди малко й се сторило, че някаква лисица се навърта насам.
	— Май най-добре ще е да тръгнем колкото се може по-скоро — намеси се Грима. — Не мисля, че някоя лисица ще тръгне да ни тормози. В края на краищата, те тукашните ни знаят. Изядеш ли ном — умират, вече са го научили.
	Номите взеха да се помайват. Вярно бе, разбира се. Проблемът беше, мислеха си те, че онзи, който наистина е за окайване, е изяденият. Не е кой знае какво успокоение да знаеш, че лисицата ще види зор после.
	Освен това бяха мокри и премръзнали, а пък бърлогата — макар че, ако си бяха в Кариерата, тя едва ли би им изглеждала толкова уютна — изведнъж се оказа много по-приятна от ужасната нощ навън. Бяха се тътрили покрай поне дузина зайчи дупки и се бяха провиквали в мрака, преди да чуят, че Нути ги вика.
	— Мисля, че не бива да се тревожим — рече Грима. — Младите _наистина_ схващат много бързо. Не е ли тъй, бабо?
	— Ъ-ъ? — обади се баба Моркий.
	— Тъкмо обяснявах на хората тук какви са схватливи лисиците — отчаяно отрони Грима.
	— А, тъй си е то, дума да няма — съгласи се баба. — Подуши ли нещо, дето обича да го хапва, и веднага ще доприпка, ако ще и да е далече. Всяка нормална лисица тъй прави. Особено щом е студено…
	— Ама не това, бе бабо! Защо като кажеш нещо, то винаги изглежда толкоз лошо!
	— Ама аз, без да ща! — подсмръкна баба Моркий.
	— Трябва да се връщаме — настоя Доркас. — Тоя сняг няма да се махне скоро, нали така? Мога да се справя, стига някой да ме крепи.
	— Ще направим носилка — каза Грима. — Ама иначе, то не се знае знае ли се, дали има къде да се върнем.
	— Видяхме как ония човеци се изкачиха в Кариерата — поде Нути. — Трябваше да вървим все по язовешкия тунел, а то там нямаше ни една свястна следа. После се опитахме да минем направо през нивите, ала сбъркахме — бяха изорани. И нямаше какво да ядем…
	— Ами тогава не очаквайте кой знае какво — въздъхна Грима. — Човеците ни отмъкнаха почти всички запаси. Мислят ни за плъхове.
	— Е, това не е чак толкоз зле — обади се Доркас. — Едно време в Магазина даже много ни изнасяше да ни мислят за плъхове. Те слагаха капани. Пък ние хващахме плъхове в мазето и ги слагахме в капаните. Тъй правехме на младини.
	— Ама сега слагат отровна храна.
	— Туй хич не е добре.
	— Давайте да се връщаме.
	Навън снегът все още валеше, ала на парцали — все едно продаваха последните снежинки на едро, с намаление. На изток хоризонтът бе очертан в червено. Това все още не бе зора — бе само обещание за зора. Не изглеждаше много окуражаващо. Когато слънцето най-после изгрееше, щеше да открие, че е затворено зад облачни решетки.
	Накършиха някакви изсъхнали буренаци и стъкмиха нещо като стол за Доркас — щяха да го носят четирима. Беше излязъл прав за заслона, който осигуряваше плетът. Снегът покрай него не беше много дълбок, но пък бе целият покрит със суха шума, клонки и боклуци. Едвам се тътреха през тях.
	Сигурно е страхотно да си човек — помисли си Грима, когато роклята й се закачи за някакви бодли, дълги колкото ръката й до рамото, и се съдра. Масклин беше прав — този свят си е наистина техен. Правен е точно по тяхна мярка. Ходят където си щат, правят каквото си щат. Мислим си, че и ние правим нещо — а какво правим? Живеем по скришните кьошета на техния свят — под подовете, и крадем от тях.
	Останалите номи се мъкнеха в тягостно мълчание. Единственият звук освен хрущенето на стъпките в снега и в шумата беше мляскането на баба Моркий. Беше намерила глогини и сега ги дъвчеше. По физиономията й се разливаха всички признаци на доволството. Беше предложила глогините на тоз-онзи, по другите ги намираха за горчиви и неприятни.
	— Въпрос на вкус — бе измърморила тя и бе хвърлила поглед към Грима.
	Май на всички ни ще се наложи да придобием точно нейния вкус — помисли си Грима. Не обръщаше внимание на оскърбения поглед на бабата. Единствената надежда е, след като се върнем, да се разцепим на малки групички и лека-полека да се изнижем из Кариерата. Да навлезем навътре в полето и да заживеем пак в изоставените заешки дупки, и да ядем, каквото ни падне. Някои може и да оцелеят през зимата, но старците ще измрат.
	Чао, чао, електричество, чао, чао, четене, чао, чао, банани…
	_Но аз ще остана в Кариерата и ще чакам Масклин да се върне._
	— Горе главата, мойто момиче — опита се да прояви дружелюбие баба Моркий. — Не гледай тъй кахърно, де! Тя тая, дето я мислиш, може и хич да не стане, аз все тъй си казвам.
	Дори и бабата се шокира, когато Грима я погледна — по лицето й не бе останала и капчица цвят. Момичето на няколко пъти зяпна…
	После се свлече много бавно, сгърчи се край коленете й и… се разрида.
	По-шокиращо нещо не бяха и чували. Грима крещеше по хората, оплакваше се, вдигаше кавги и командваше наляво-надясно. Да плаче — _то не беше за вярване_. Все едно целият свят се е преобърнал с краката нагоре.
	— Ама аз само се опитах да я поразведря — изхленчи баба Моркий.
	Сконфузени, номите стояха наоколо в кръг. Никой не смееше да доближи Грима. Кой знае какво можеше да ти се случи. Ако се опиташ да я потупаш по рамото и да й кажеш „Е де, е де“, не знаеш как ще реагира. Току-виж ти отхапала ръката!
	Доркас изгледа всички поред, въздъхна и се измъкна от стола си. Грабна някаква клечка, подпря се на нея и изкуцука до Грима.
	— Нали ни намери. Ето, връщаме се в Кариерата. Всичко е наред.
	— Нищо не е наред! Трябва да се махаме! — изхлипа тя. — По-добре да си бяхте останали в дупката! Всичко е тръгнало наопаки!
	— Е, аз бих казал, че…
	— Нямаме какво да ядем, не можем да спрем човеците, притиснали са ни в тая Кариера като в капан, а аз се опитвах да държа хората заедно… пък сега всичко _отиде_.
	— Още в самото начало трябваше да се преместим в оня хамбар — поклати глава Нути.
	— Вие и сега можете — рече Грима. — Всички по-млади ще могат. Само се махайте оттук, колкото се може по-далече!
	— Но децата няма да могат да го изминат този път. Пък и старците едва ли ще се справят със снега — обади се Доркас. — И ти го _знаеш_. Просто си се отчаяла.
	— Опитахме какво ли не! Само дето стана по-лошо! Мислехме си, че Навънка ще заживеем добре, а пък то всичко тръгна да се разпада!
	Доркас й хвърли дълъг, неразбиращ поглед.
	— Ако щете, още ей-сегичка можем да се откажем! — продължи тя. — Направо да легнем ей тука и да умираме! Това ни е останало!
	Ням ужас.
	Прекъсна го Доркас.
	— Ъ-ъ — каза той. — Ъ-ъ. Сигурна ли си? Ама наистина?
	Тонът му накара Грима да вдигне очи.
	Всички номи вдигнаха очи.
	Там отгоре ги гледаше лисица.
	Беше един от онези мигове, когато самото Време замръзва. Грима съзираше жълтозеленикавите пламъчета в очите на лисицата. Дъхът й излизаше на облаци от ноздрите. Провеси език.
	Изглеждаше учудена.
	Беше нова тук и никога досега не беше виждала номи. Не чак толкоз сложно устроеният й ум се опитваше някак си да смели факта, че _формата_ им — две ръце, два крака и глава отгоре — беше онази, която тя свързваше с човеците и се бе научила да избягва, но размерът пък си беше точно „хапка-две“.
	Такъв ужас бе обхванал номите, че стояха като заковани. Нямаше смисъл да бягат. Лисицата щеше да ги догони бързо-бързо — нали имаше два пъти повече крака от тях. Тъй и тъй ще си умреш, ама поне накрая няма да си хем умрял, хем без дъх останал.
	Някой изръмжа.
	И номите се смаяха, защото този някой беше… Грима.
	Тя награби бастуна на баба Моркий, изтърча напред и фрасна лисицата по носа, преди оная да успее да се опомни. Лисицата изквича и премига глупаво.
	— Къш! — кресна Грима. — Как смееш да идваш тук! — И тя отново я удари. Лисицата рязко извърна глава. Грима отново пристъпи напред и й тегли един тупаник в муцуната.
	Лисицата взе следното решение: надолу край плета нямаше как да не се намери някой заек. Зайците не се бият. Със зайците можеш да се разбереш много по-лесно.
	Тя изхленчи, запристъпва назад, вперила поглед в Грима, подви опашка и се стрелна в мрака.
	Номите въздъхнаха шумно.
	— Е… — каза Доркас.
	— Ще ме извинявате, ама хич _не ги понасям_ тия лисици — оправда се Грима. — Пък и Масклин разправяше, че трябвало да научат кой командва тук.
	— Няма спор — кимна Доркас.
	Грима хвърли мътен поглед към бастуна. Присви очи.
	— Та, за какво говорех?
	— Тъкмо ни рече да легнем да умираме — услужливо подсказа баба Моркий.
	Грима се облещи.
	— А-а, бъркаш нещо — поклати глава тя. — Само се бях поизморила, нищо повече. Хайде бе. Ама ако продължаваме да си стоим тука, може и да си намерим смъртта.
	— Или пък тя нас да намери — взря се Сако в мрака. Беше пълен с бродещи лисици.
	— С това майтап не бива! — тросна се Грима през рамо.
	— Ама аз съвсем не го казах на майтап! — потрепери Сако.
	Високо горе над главите им една странно ярка звезда вървеше на зиг-заг през небето. Номите не я забелязваха. Беше мъничка — или пък може би беше много голяма, ала много далече. Ако се вгледаш в нея по-внимателно, се забелязваше, че е с форма на диск.
	И пращаше съобщения по въздуха. По целия свят.
	Май търсеше нещо.


	Когато се върнаха в Кариерата, там мъждукаха светлинки. Групичка номи тъкмо бе решила да тръгне да ги търси. Е, идеята не ги въодушевяваше особено, но все пак смятаха да опитат.
	Толкова им се зарадваха че се връщат здрави и читави — всички — та Грима забрави, че са се върнали здрави и читави на място, което хич не беше читаво. В някаква книга с пословици беше прочела нещо, което идеално описваше положението. Доколкото си спомняше, ставаше въпрос за скачане от един вид храст на друг. И двата бяха бодливи. Нещо такова.
	Отведе спасителния отряд в Канцеларията, и там Сако, много накъсано, им разказа за приключенията им от момента, когато Доркас, обхванат от внезапен ужас, изскочил от камиона и го прехвърлили през релсата миг преди влакът да връхлети. Звучеше храбро и вълнуващо. И безсмислено, помисли си Грима, но това го запази за себе си.
	— Не беше толкова зле, колкото изглежда — рече Сако. — Е да, влакът разнебити камиона, ама дори и не слезе от релсите. Нали го видяхме — довърши той. — Умирам от глад.
	Пусна им ярка усмивка. Тя угасна бавно като залез.
	— Няма ядене, тъй ли?
	— Още по-зле е — обади се някакъв ном. — Ако изровиш отнякъде малко хляб, можем да си стъкмим сандвич със сняг.
	Сако се замисли.
	— Зайците, бе — измисли накрая той. — Зайци в полето колкото щеш.
	— Щъкат из тъмното — Доркас май имаше нещо наум.
	— Е, хм, да — отрони Грима.
	— Тя и лисицата щъка там — обади се Нути.
	В ума на Грима взеха да скачат пословици.
	— Неволята учи — рече тя. — Подкара ли те дяволът…
	Всички се извърнаха към Грима. Кибритените клечки мъждукаха.
	— Тоя пък кой е? — попита Нути.
	— Някакъв голям гадняр. Живеел под земята, и там, където живеел, май било много горещо…
	— Нещо като Котелното в Магазина, а?
	— Нещо такова.
	— И как те подкарва?
	— Ами не с кола, във всеки случай.
	— А тая, учителката? — На Сако явно му беше интересно.
	— Тя не е учителка. И тя не е никаква „тя“. Това значи просто, че понякога си принуден да вършиш разни работи — сопна се Грима. — Нито за учителки става въпрос, нито за шофьори!
	— Е, то ясно, че не. Долу при онзи, Дявол ли му се викаше, едва ли има къде да караш кола. Поне така ми се струва, де.
	Доркас се изкашля. Докривяло му беше май. Е, на всички им беше криво, ама на него — още повече.
	— Хубаво тогава — тихо каза той.
	Каза го така, че нещо ги накара да се вслушат.
	— По-добре ще е всички да дойдете с мен. Повярвайте ми, много ми се искаше да не ви се наложи.
	— Къде? — попита Грима.
	— В онези старите бараки. Горе на скалата.
	— Ама то те кажи-речи са се срутили! Пък и нали разправяше, че били много опасни…
	— А, опасни са си те. Много даже. Има цели камари боклуци и консервни кутии, дето децата не трябва да ги пипат, и още сума ти такива работи…
	Той нервно подръпна брадата си.
	— Ама — добави, — има и още нещо. Напоследък, така де, работих по тоя въпрос. Така да го кажем.
	Погледна Грима в очите.
	— Едно мое нещо. Най-прекрасното нещо, което някога съм виждал. По-хубаво и от онези жабчета в цветята. — Той се изкашля. — Както и да е, там горе има много място. Подът си е просто утъпкана пръст… ъъ…, ама бараките са големи и има много… скришни места.
	Човекът изхърка. Канцеларията се разтресе.
	— Освен това не ми харесва да се намирам в такава близост с ей онова там — посочи той.
	Тълпата замърмори одобрително.
	— Мислили ли сте какво ще правите с него? — попита Доркас.
	— Някои искаха да го убият, но не мисля, че идеята е добра — обясни Грима. — Това сигурно би разстроило много останалите човеци.
	— А и не ми се вижда редно.
	— Знам те какво искаш да ми кажеш.
	— Та… какво ще правим с него?
	Грима се взря в огромното лице. Всяка пора, всеки косъм бяха огромни. И беше много странно да си помислиш, че ако съществуват някакви създания, по-малки от номите, дребосъчета колкото мравки например, нейното собствено лице сигурно ще им изглежда по същия начин. Ако го погледнеш философски, цялата тая работа с „голямото“ и „малкото“ беше просто въпрос на собствените ти размери.
	— Ще го оставим тук — каза тя. — И освен това… да ни се намира някаква хартия?
	— На бюрото има колкото щеш — посочи Нути.
	— Иди и ми донеси, моля те. Доркас, на тебе винаги ти се намира по нещо за писане, нали?
	Доркас се разреви из джобовете си и най-накрая измъкна парче графит.
	— Да не го изхабиш! — поръча той. — Не знам дали ще мога да си намеря друг.
	Нути се върна. Мъкнеше жълтеникав лист. Отгоре с тлъсти черни букви пишеше „Компания за камък и чакъл — Блекбъри“. Под този надпис имаше и друг: _Фактура_.
	Грима се замисли за кратко, после наплюнчи графита и старателно заизписва нещо с големи букви.
	— Какво правиш? — попита Доркас.
	— Опитвам се да установя контакт — отвърна Грима. Изписа внимателно още една дума. Доста натискаше.
	— Винаги съм си мислел, че сигурно си струва да се опита — рече Доркас. — Ама дали сега е моментът?
	— Да, сега — Грима довърши и последната дума. — Как мислиш? — подаде тя графита на Доркас.
	Там, където беше натискала повече, буквите бяха леко нащърбени, пък и с граматиката и писането не се оправяше толкоз добре, както с четенето. Но се разбираше съвсем ясно.
	— Аз бих написал нещо друго…
	— Е, сигурно, ама _аз_ това написах.
	— Е, да — наклони глава Доркас. — И това си е общуване, няма спор. Сега едва ли ще можем да си пообщуваме повече. Мда.
	Грима се опита да прозвучи бодро:
	— Я сега да я видим тая твоя барака.
	Две минути по-късно жив ном нямаше в Канцеларията. Човекът хъркаше на пода с отметната встрани ръка.
	Сега държеше в нея лист.
	А на листа пишеше:

	Компания за камък и чакъл — Блекбъри
	ФАКТУРА
	Можехми да та убийм. УСТАВЕТЕНИ НАМИРА!!!!

	Навън вече беше съвсем светло. Снегът беше спрял.
	— Ще забележат следите ни — обади се Сако. — Дори и човеците биха забелязали толкоз много следи.
	— Няма значение — увери го Доркас. — Просто всички трябва да отидем в старите бараки.
	— Сигурен ли си, Доркас? — попита Грима. — _Наистина_ ли си сигурен, че идеята е добра?
	— Не съм.
	Те настигнаха върволицата, промъкнаха се през една дупка в смачканата ръждива ламарина и влязоха в обширната кънтяща барака.
	Грима се огледа. Ръждата и времето бяха прояли големи дупки в стените и в тавана. Стари тенекиени кутии и намотки тел бяха струпани небрежно по ъглите, наред с разни парчета желязо със странни форми и буркани от мармалад, пълни с пирони. Навсякъде вонеше на бензин.
	— Та какво е това, дето трябва да го разберем?
	Доркас посочи сенките в далечния край. Тя забеляза сред тях нещо голямо. Почти не се различаваше.
	— Това ми прилича на… на някакъв голям парцал…
	— Онова нещо е, хм, под него. Всички ли са тук? — Доркас сви шепи около устата си. — Всички ли са тук? — провикна се той. После се обърна към Нути.
	— Трябва да знам кой къде е. Не ми се ще някой да се стресне, но пък не искам и разни навлеци да ми се пречкат.
	— В какво да ти се пречкат? — попита Грима, но той не й обърна внимание.
	— Сако, събери няколко момчета и домъкнете ония работи, дето ги скрихме в плета. Акумулатор определено ще ни потрябва, пък и с горивото не знам как е.
	— Доркас! Какви ги мътиш? — тропна с крак Грима.
	Знаеше го Доркас — понякога ставаше такъв. Когато си мислеше за машини и за ръчен труд, хората май хич не ги и забелязваше. Дори и гласът му ставаше друг.
	Той се втренчи в нея продължително — все едно я виждаше за първи път. После сведе поглед.
	— Ми такова, то, май по-добре, ъ-ъ, ела да видиш… Ще се наложи да го обяснявам на всеки, та ще ми потрябваш. Тебе много по те бива за тия работи.
	Грима го последва. Подът студенееше под краката им. В бараката продължаваха да прииждат номи. Трупаха се угрижено покрай стените.
	Вмъкнаха се под брезента — сякаш в огромна, прашна пещера.
	Гума — също като на камион — се възправи застрашително срещу тях в мрака. Беше само на педя разстояние, а браздите й бяха много по-дълбоки от всички гуми, които Грима бе виждала досега.
	— О, ама то било камион — колебливо проточи тя. — Държиш си тук камион, а?
	Доркас не каза нищо. Просто посочи нагоре.
	Грима погледна. Просто погледна още по-нагоре.
	Право в устата на Джекуб.


	13.

	IV. И рече Доркас: Туй е Джекуб, Големият Зъбат Звяр.
	V. Неволята учи: като ще ни карат, дайте и ние да Подкараме.
	Из „Книга на номите“,
	Джекуб,
	Глава 2, стихове IV–V


	Понякога думите не стигат — трябва и музика. Понякога описанията не стигат. И книгите като филмите трябва да си имат звукова пътечка.
	Тука идва нещо тежко. Да се свири на орган.
	Грима се облещи.
	ТъдъдъДЪЪММ!!
	Не, не може да е жив — помисли си тя отчаяно. Не, няма да ме ухапе, не. Доркас нямаше да ме доведе тук, ако знаеше, че чудовището може и да поиска да ме ухапе. Не ме е страх. Хич даже не ме е страх. Аз съм мислеща, разумна номка и _не ме е страх_!
	— Сигурно гумите са така дълбоко набраздени, за да се постигне по-добро сцепление със земята. — Гласът на Доркас идваше сякаш от много, много далеч. — Виж, навсякъде съм го огледал, и знаеш ли какво — нищо, ама нищо му няма. Само дето е много стар…
	Погледът на Грима се плъзна по масивната жълта шия.
	ТъдъдъДЪЪММ!!!
	— И после си помислих, че сигурно ще може да запали. Тия, дизеловите мотори, всъщност въобще не са сложни, пък и в една книга намерих рисунки, макар че ей тия тръби тука не ми са много ясни. Май хидравлика му викат. На някаква пейка я намерих книгата — „Наръчник на механика“. Ударил съм му по една грес където трябва, поизлъсках го така… — бърбореше Доркас.
	ТъдъдъДЪЪММ!!!
	— Предполагам, че човеците, или каквито са там, са си знаели, че ще се връщат. Качвах се в кабината да огледам таблото — да знаеш, по-лесно ще е, отколкото с камиона, само дето, то ясно де, има разни допълнителни лостове за тая хидравлика, ама това не е никакъв проблем, стига да има достатъчно гориво, пък то…
	Той млъкна. Бе се усетил, че тя не отговаря.
	— Ей, как си?
	— Ка-ка-какво е това? — хлъцна Грима.
	— Че нали тъкмо това ти обяснявам. Страшна работа е! Виж, по тия тръби пък се изпомпва нещо, дето кара ония работи горе да мърдат, а пък тия бутала натискат, и тогава оная ръчка там…
	— Не те питам за тия работи. Питах те _какво_ е — търпеливо каза Грима.
	— Че не съм ли ти казал? — невинно я изгледа Доркас. — Е, името му си го пише на него. Ей там горе, виж.
	Тя погледна, накъдето й сочеше. Набърчи вежди.
	— ДЖ… К… Б… Джкб? Джекуб? Няма гласни. Че какво ли ще да е това?
	— Де да знам — вдигна рамене Доркас. — Не ме бива по имената. Ама както и да е, съвсем на място си звучи. Я ела отсам.
	Тя го последва като сомнамбул. Отново впери поглед в мрака под брезента.
	— Я виж там. Надявам се, че няма как да сбъркаш _това_ какво е.
	— Олелееее… Малелееее… — Грима затисна уста с ръце.
	— Да — кимна Доркас, — тъкмо туй си и помислих. Като го видях за първи път, си рекох — о, че то туй си било някакъв особен чешит камион, тъй, тъй… и после се качих тука и видях, че имал и…
	— Зъби — прошепна Грима. — Големи грамадански железни зъби!!!
	— Точно така! — гордо се изпъчи Доркас. — Джекуб. Вид камион. Камион със зъби.
	ТъДЪМММ!
	— Той… той върви ли?
	— Трябва да върви. Трябва. Проверих каквото можах. Основният принцип е същият както при камиона, само че има много допълнителни лостове и разни такива…
	— Защо не ми каза по-рано?
	— Знам ли. Сигурно, щото не ми се е налагало.
	— Ама той е _огромен_! Не можеш да пазиш подобно нещо само за себе си!!!
	— Всеки трябва да си има тайна — несигурно промърмори Доркас. — Малка или голяма… Както и да е, размерът не е важен. Но виж го, той е… ами че той е съвършен! — Доркас леко го потупа по гумата. — Знаеш ли, нали веднъж ми каза, че човеците си мислели, че някой си там бил създал света за една седмица. Та, като видях Джекуб за пръв път, си рекох: Ей това е използвал, докато го е правел!
	Той впери поглед в сенките.
	— Значи, първо махаме брезента. Много е тежък — значи ще трябват много хора. По-добре ще е да ги предупредиш. Джекуб си е малко страшничък на пръв поглед.
	— Хич не съм се уплашила, ако искаш да знаеш!
	— Знам, знам. Нали ти гледах физиономията.


	Номите се вторачиха очаквателно в Грима.
	— Онова, което трябва да помните, е, че това е просто машина. Чисто и просто вид камион. Но като го видите, може и да се стреснете, и то доста. Тъй че дръжте децата. И щом брезентът падне, веднага се дърпате назад.
	Хорово кимване.
	— Добре. Хоп!
	Шестстотин номи си плюха на ръцете и сграбчиха края на тежкото чергило.
	— Като ви кажа „дръпни!“ — дърпайте!
	Номите се напрегнаха.
	— Дръпни!
	Гънките по брезента се изпънаха и изчезнаха.
	— Дръпни!
	Брезентът взе да шава, плъзна се по ръбестото тяло на Джекуб и собствената му тежест го задърпа надолу…
	— Бягай!
	Чергилото се строполи долу като мазна зелена лавина и се струпа в планина от гънки, но кой го беше грижа за чергилото! Слънчевата светлина нахлу през прашните, замрежени с паяжини прозорци. Джекуб блесна.
	Настана врява. Майките грабнаха децата си. Тълпата запъпли към вратата.
	_Наистина_ прилича на глава — помисли си Грима. — И на дълга шия. А на другия му врат — още една… Ама аз какви ги дрънкам?! На другия край на това нещо има и друга…
	— Нали ви казах, че няма страшно! — опита се тя да надвика олелията. — Я го вижте! Седи си и не мърда!
	— Ехо-о-о! — провикна се някой отгоре. Тя погледна натам. Нути и Сако се бяха изкатерили по врата на Джекуб, бяха седнали горе и махаха весело.
	Това успя да ги спре. Вълната от номи се чукна в стената и спря. _Когато бягаш от нещо, дето всъщност не те гони, после непременно се чувстваш глупак._ Те се помаяха и после бавно, инч по инч, запристъпваха обратно.
	— Тъй, тъй — куцукаше напред баба Моркий. — Значи така изглеждали! Цял живот съм се чудила на какво ли мязат!
	— Кой? — зяпна я Грима.
	— Големите багери, кой! Аз като съм се родила, вече всичките си били отишли, ама татко ми ги беше виждал! Грамадански таквиз жълти пущини със зъби, пръст ядели — тъй разправяше. Пък аз все си мислех, че ме баламосва нещо.
	Джекуб още не беше почнал да яде хора. А някои от по-безразсъдните вече се и катереха по него.
	— Когато строели магистралата, тогаз е било — опря се бабата на бастуна. — Било е пълно с тях, тъй ми разправяше тати. Грамадни жълти пущини със зъби и с набраздени гуми.
	Лицето на Грима бе приело онзи израз, запазен за хората, които най-неочаквано се оказват притежатели на интересни тайни.
	— Пък е имало и едни други — продължаваше старицата, — дето бутали калта и я трупали на купчини и не знам какво си. Туй ще да е било, охо… преди петнайсет години! Хич и не съм си мислела, че ще ми се случи жив багер да видя!
	— Искаш да кажеш, че някой е _построил_ шосетата?
	Младите номи се бяха накачулили навред по Джекуб. Отзад, в кабината, се мяркаше Доркас — обясняваше кой лост за какво е.
	— Ами тъй разправяше тати. Ти пък да не си мислела, че ги има тъй, от само себе си?
	— О, не, естествено, че не — махна с ръка Грима. — Я не се занасяй.
	И си помисли: чудя се, дали пък Доркас няма да излезе прав! Може би всичко е било създадено някак. Едни неща по-рано, други по-късно. Почваш с хълмове там, облаци, едно-друго, и свършваш със шосета и Магазини. Сигурно работата на човеците е да строят света. А те още не са я свършили. Точно затова машините са правени като за човеци.
	Гърдър щеше да го разбере, помисли си тя. Ще ми се да се върне.
	А с него ще се върне и Масклин.
	Опита се да мисли за нещо друго.
	Набраздени гуми. Хубаво начало. Задните гуми на Джекуб бяха високи почти колкото човек. Притрябвало му е шосе на него. Много ясно, че няма да му трябва шосе. Че нали той ги _прави_. Значи, ще може да върви там, където няма шосета.
	Тя си проби път през тълпата към задната част на кабината. Групичка номи вече се беше заела да нагажда някаква талпа там. Издрапа нагоре при Доркас, който се опитваше да надвика въодушевената тълпа.
	— Ти смяташ да го изкараш оттук?!
	Той вдигна поглед и се усмихна щастливо.
	— О, да. Така смятам. Надявам се. Мисля, че имаме още цял час, докато дойдат другите човеци, а пък то е почти същото като камиона!
	— Знаем как се прави! — скокна един младеж. — Татко ми е разказвал и за въженцата, и за всичко!
	Грима се огледа.
	В кабината — лост до лоста.
	Беше изминала повече от половин година от Дългото Пътуване, а и тя никога не беше отбирала много-много от техника — но нямаше как да не си спомня, че в кабината на Камиона едно време нямаше чак пък толкоз неща. Някакви педали, кормило, един лост… ами май това беше.
	Отново се обърна към Доркас. Тая работа нещо я съмняваше.
	— Сигурен ли си?
	— Не. Нали ме знаеш — никога не съм сигурен. Ама като ги гледам тия работи, доста от тях са за уста… за кофата. За онова нещо със зъбите. Дето виси на шията му. Такова де, дето копае с нея. То не ни трябва, ама е много хитро нещо, и трябва само да…
	— Ами къде ще седнат хората? Мястото е доста кът!
	Доркас сви рамене.
	— Ами старите ще ги качим в кабината. Младите ще трябва да се покачат кой къде завари. Можем и разни жици да изкачим, да се държат за тях хората. Виж какво, хич не се коси. Ще караме по светло, пък и нали не ни се налага да караме бързо!
	— А после ще отидем в хамбара, нали, Доркас? — обади се Нути. — А пък там ще е топло и ще има много ядене…
	— Надявам се. Давайте да се хващаме за работа. Нямаме много време. Ей, къде е Сако с акумулатора?
	Откъде ли ще се вземе това ядене в хамбара? — помисли си Грима. — Как пък ни дойде наум това? Ангало спомена, че там били складирали нещо, цвеклото май, пък можело да има и картофи. Откъдето и да го погледнеш, не може да мине за разкошен пир.
	Стомахът й явно си мислеше други неща, защото изкурка в протест. Нощта беше твърде дълга, че да я изкараш на парченце сандвич.
	Както и да е. Тук не можем да останем. Навсякъде другаде ще е по-добре, но не и тук.
	— Доркас — обади се тя, — мога ли да ти помогна с нещо?
	Той я погледна.
	— Можеш да четеш книжката с инструкциите. Да видиш пише ли вътре как се кара.
	— Че ти не знаеш ли?
	— Ъ-ъ… не чак дотам подробно. Искам да кажа, знам как се прави, само дето не знам какво трябва да се прави.
	Книгата беше под една пейка в края на бараката. Грима я изправи и се опита да не обръща внимание на шума. На бас се хващам, че всичко му е ясно — помисли си тя, — ама не иска да му се пречкам.
	Номите се движеха насам-натам явно целенасочено. Толкова беше зле, че не можеше да се губи време в мрънкане. Смешна работа, помисли си тя, докато прелистваше мърлявите страници. Хората май престават да мрънкат едва когато положението наистина стане много напечено. Точно тогава почват да употребяват изрази като „хайде всички заедно“, „да ударим едно рамо“ и „да си седнем на задника“. Тия последните ги беше прочела в някаква книга. Очевидно означаваха „да се справим с положението“. Не можеше да схване защо се предполага, че хората работят здраво, ако се удрят с раменете и си седят на задниците. По-скоро биха се хванали да работят, ако им обещаеш да ги натупаш по задниците, не се ли напънат малко.
	Същото беше и с онова, „Пътят ни работи“, по време на Дългото Пътуване. Пътят работел. Че какво друго да прави? Ама излезе, че било нещо друго, щото беше целия в дупки. Къде му беше смисълът? Думите трябва да означават онова, което означават!
	Тя преобърна страницата.
	На нея имаше голямо кафяво колело — някой бе захлупвал върху й чаша с кафе.
	Цяла тайфа номи жужеше около огромния акумулатор и бавно-бавно го тътреше. Бяха му подложили ръждиви лагери и го тикаха върху тях. Зад него се тътреше и тенекията с бензин.
	Грима се взря в картинката с номерираните лостове. Изведнъж май на хората им се бе приходило много в хамбара. Изведнъж, когато нещата не си вървяха нормално зле, ами обещаваха да се превърнат в истински кошмар, те май се бяха почувствали почти щастливи. Масклин го бе разбрал. Невероятно е на какво са способни хората — бе казал той, — ако знаеш как да ги подхванеш.
	Тя сведе поглед към страницата, като си повтаряше, че от лостовете по-интересно нещо няма.


	Облаците, които тичаха пред слънцето, се разстилаха по небето точно там, където то бе розово. Червеното небе сутрин — бе чела Грима някога. То означавало, че щастие очаква всеки, който гледа овце. Или май беше нещастие. Пък и май не бяха овце, ами крави.
	В тъмната Канцелария човекът се събуди, помуча си малко и се опита да се измуши из омоталата го паяжина от кабели. След сума ти усилия успя да си измъкне на свобода почти цялата ръка.
	Онова, което направи след това, би изненадало повечето номи. Той сграбчи един стол и с много пъшкане успя да го прекатури. Придърпа го някак, пъхна единия му крак под кабелите и изръмжа.
	Минута по-късно вече седеше на пода и размотаваше остатъците от кабелите.
	Грамадните му очи се извъртяха към листчето.
	Известно време се звери срещу него, потривайки ръце. После вдигна телефона.


	Доркас боязливо побутна един кабел.
	— Сигурен ли сте, че акумулаторът е свързан правилно, сър? — обади се Сако.
	— Нямам представа тия червените кабели, по какво се различават от черните, нали знаете — прошушна Доркас и побутна друг кабел.
	— Тогава може би в акумулатора няма достатъчно ток — подсказа Грима. Надничаше над раменете им. — Сигурно токът вътре е изтекъл или е пресъхнал.
	Доркас и Сако се спогледаха.
	— Токът не изтича — търпеливо разясни Доркас, — нито пък съхне, доколкото знам. Или го има, или го няма. Извинявай — той пак се втренчи в оплетените жици и побутна една. Нещо изпука. Изхвърча тлъста синя искра.
	— Там си е — добави той. — Само дето не е където трябва.
	Грима се дръпна назад. Подът на кабината беше мазен. Навсякъде групички номи стърчаха и чакаха. Стотици стискаха въженцата, завързани за огромното кормило горе. Други пък държаха летви и блъскаха с тях по педалите като стенобойни машини.
	— Ще се позабавим малко — обясни тя. — Токът изчезна.
	Навред пъплеха номи. По време на Дългото Пътуване разполагаха с цял камион. Ала кабината на Джекуб беше по-малка и трябваше да се наместят кой където завари.
	Ама че сме разпасана команда — помисли си Грима. И си беше вярно. Дори и в трескавата бъркотия преди да потеглят от Магазина, номите бяха успели да помъкнат доста покъщнина. Пък бяха и охраненки. И хубаво облечени.
	Сега пък бяха и по-кльощави, и по-хърбави, и по-изпоцапани, а целият им багаж бяха мърлявите опърпани дрехи, които бяха навлекли. Дори и книгите бяха зарязали. Дузина книги заемаха място колкото три дузини номи и макар Грима тайничко да си мислеше, че някои книги са много по-полезни от доста номи, бе приела обещанието на Доркас, че ще се върнат някой ден и ще се опитат да ги измъкнат от скривалището им под пода.
	Е, добре, помисли си Грима. Опитахме. Наистина се постарахме. Дойдохме в Кариерата — да се окопаем в нея, да се грижим за себе си, да заживеем както си му е редът. И се провалихме. Мислехме си, че само трябва да си донесем каквото ни трябва от Магазина, само че и каквото не трябва домъкнахме колкото си щеш. Този път ще трябва да се скрием по-далече от хората — а всъщност май излиза, че никъде не е достатъчно далече.
	Тя се покатери на паянтовата платформа, направена от летва, поставена напреки на кабината — там щеше да седи онзи, който ще нарежда накъде да вървят. Дори и на нея вече се бяха покатерили номи. Гледаха я в очакване.
	Поне да се кара Джекуб ще е по-лесно. Водачите на различните бригади я виждаха, така че нямаше да си имат работа със семафори и въженца като миналия път. Пък и доста от номите вече имаха известен опит…
	Дочу как Доркас кресна: „Айде пак!“
	Нещо изщрака. Нещо рече „Бррррр“. И… Джекуб изрева.
	Ревът му започна да се блъска из стените на бараката. Беше толкова силен, толкова плътен, че сякаш въобще не беше звук, а нещо, което втвърдяваше въздуха и после те халосваше с него. Номите се проснаха по очи по пода на кабината.
	Грима, притиснала уши, видя че Доркас търчи и размахва ръце. Бригадата на газта му метна поглед „Кой, аз ли?“ и спря да натиска.
	Звукът утихна до плътно боботене „ръммръммръммръммммм“, което все пак им отекваше чак в кокалите. Доркас изтича назад и се закатери — като честичко се спираше да си поеме дъх — към летвата. Най-после я стигна, тръшна се връз нея и си почеса веждата.
	— Май че съм поостарял за таквиз работи — измърмори той. — Когато един ном стигне определена възраст, време е да престане да краде грамадни превозни средства. Всеки го знае. Както и да е. Ама си е тръпка. Парада ще командваш ти.
	— Как, самичка ли?
	— Че защо пък не?
	— Ами аз, такова, просто си мислех, че, ами такова, че Сако или някой друг ще се качи тук горе…
	„Мислех си, че ще командва мъж.“ Но това си го премълча.
	— Много би им се искало — рече Доркас. — Направо си умирах за това. И после ще обикаляме наляво-надясно на зигзаг, хич не се и съмнявам, пък те ще викат „Ухааа“ и „Ехааа“ и знам ли какво още. Не. Искам си едно хубаво кротко пътуване през полята, благодаря много, и да се пипа внимателно.
	Той се наведе.
	— Ей, вие там долу, готови ли сте?
	Чу се хор от нервни дакания. Сред които и едно-две ведри.
	— Чудя се дали не сбърках, като сложих Сако да командва газта — заразмишлява Доркас на глас. Изправи се. — Ъ-ъ. Не се _притесняваш_, нали?
	Грима изпръхтя.
	— Кой? Аз? Не. Не, че как иначе. Какъв ми е проблема?
	— Ами давай тогава!
	Пълна тишина — ако не броим боботенето на мотора.
	Грима мълчеше.
	Да беше тук Масклин — помисли си тя, — щеше да се справи по-добре от мен. Вече никой не го споменава. Нито пък Ангало. Нито пък Гърдър. Не им се ще да се сещат за тях. Това номите сигурно са го научили още преди стотици години — и как да не го научат на такова място, където гъмжи от лисици и разни други твари, дето ти се нахвърлят, и съществуват към стотина гадни начина да умреш. Ако някой изчезне, трябва просто да престанеш да мислиш за него, просто го изхвърляш от главата си…
	Но аз непрекъснато мисля за него!
	Само си приказвах за жабчета и за цветя, а за неговите мечти дори и не се замислих…
	Доркас внимателно обгърна раменете й. Тя трепереше.
	— Трябваше да изпратим хора до летището! Щеше да се види, че ни е грижа за тях, и…
	— Нямахме време, пък и хора нямахме — каза меко Доркас. — Когато се върне, ще му го обясним. Няма как да не разбере.
	— Да — прошепна тя.
	— А сега — облегна се назад Доркас, — давай!
	Грима шумно пое въздух.
	— Първа скорост! — ревна тя. — И мно-о-ого бавно напред!
	Бригадите започнаха кой да бута, кой да дърпа. Кабината леко се разтресе. Моторният шум стихна. Джекуб се метна напред, подрипна и спря. Моторът кихна и умря.
	Доркас се вторачи в ноктите си, сякаш бяха най-интересното нещо на света.
	— Ръчната спирачка, ръчната спирачка, ръчната спирачка… — почна да си бае той под носа.
	Грима му метна кос поглед, събра ръцете си на фуния и кресна:
	— Отпуснете ръчната спирачка бе, ей! А така! Сега първа, и мно-о-ого бавно напред!
	Щрак! И глуха тишина.
	— Палимотора, палимотора, палимотора — клатеше се Доркас на пети напред-назад.
	Грима се надвеси надолу.
	— Върнете всичко както си беше, и го запалете тоя мотор!
	Нути — отговорничката за ръчната спирачка — се провикна нагоре:
	— Как искате ръчната спирачка, госпожице? Включена? Изключена?
	— Какво?
	— Не сте ни наредили какво да правим сега с ръчната спирачка, госпожице! — обади се Сако. Номите покрай него взеха да се подхилват под мустак.
	Грима заразмахва заканително пръст.
	— Виж какво! Ако ви дойда там долу да ви кажа какво да правите с тая ръчна спирачка, всичките до един ще съжалявате, ама изключително много, ясно ли ви е? _Сега стига сте ми се подхилвали, ами накарайте туй нещо да мръдне най-после! Я по-живо!_
	Щрак! Джекуб отново изрева и се размърда.
	Надигна се радостна патардия.
	— Е, това е! — извика Грима. — Тъй ви искам!
	— Вратата, вратата, вратата, забравихме да отворим врататанабаракатаааа — нареждаше си Доркас.
	— Не сме я отворили, я! — тръсна глава Грима. Багерът ускоряваше ход. — Че що?! Джекуб е това, ей!!!


	14.

	V. И нищо не ще ни спре, и нищо не ще ни препречи пътя, че туй е Джекуб, който се Присмива на Всяка Пречка, и вика бръммммм! Бръммммм!
	Из „Книга на номите“,
	Джекуб,
	Глава 3, стих V


	Бараката беше много, ама много стара. И много, ама много ръждива. Духнеше ли свирепият вятър, цялата дрънкаше и хлопаше. Единственото що-годе ново нещо по нея беше катинарът на вратата, в която Джекуб нахлу с около шест мили в час. Съборетината издрънча като гонг, отлепи се от основата си и подскочи, а Джекуб я помъкна през Кариерата и я мъкна чак до средата, когато най-после бараката се разпадна сред порой от дим и ръжда, а Джекуб се излюпи от нея като разярено пиле, измъкнало се от запъртък. Повървя и спря.
	Грима се надвеси над летвата и нервно взе да тръска ръждата от дрехите си.
	— Спряхме — колебливо каза тя. В ушите й все още звънтеше. — Защо спряхме, Доркас?
	Той хич и не се помъчи да стане. Когато Джекуб трясна вратата, тоя трясък му бе изкарал всичкия въздух.
	— Мисля — поде той, — че сигурно всичките са поразхвърляни насам-натам. Какво си се разбързала така?
	— Извинявайте! — чу се долу Сако. — Май тук не сме разбрали нещо!
	Грима се стегна.
	— Е, добре. Поне се измъкнахме навън. Ей сега ще го измисля. Просто ще… ще… ще…
	Гласът й заглъхна. Доркас погледна нагоре.
	Пред Кариерата бе паркиран камион. Трима човека вече тичаха към Джекуб с големи, летящи скокове.
	— Олеле — каза той.
	— Не е ли прочел бележката ми? — зачуди се Грима.
	— Боя се, че я е прочел — поклати глава Доркас. — Е, без паника. Имаме избор. Можем или да…
	— Напред! — кресна Грима. — Веднага!
	— Не, не, не — запротестира със слаб гласец Доркас. — Не смятах да ти предлагам…
	— Първа! — изкомандва Грима. — Газ! Газ, ви казвам!
	— Не, не, не, ти не искаш да го направиш…
	— Тъй ли! Гледай сега кво става! Аз ги предупредих! Могат да четат, нали? Много добре знаем, че могат! Ако наистина притежават разум, трябва да са достатъчно разумни, че да се усетят!
	Джекуб набираше скорост.
	— Ама не така! — отчая се Доркас. — Ние винаги сме се пазили от човеците!
	— Те не се пазят от нас!!!
	— Ама…
	— Те разрушиха Магазина! Като бягахме, се опитаха да ни спрат! Сега ни вземат Кариерата! _А дори не знаят какво сме!_ — ревна Грима. — Помниш ли отдел „Градинарство“ в Магазина? Ония гадни градински статуйки? Е, ей сегичка ще им покажа аз живи номи!
	— Не можеш да надвиеш човеците! — опита се Доркас да надвика мотора. — Много са _големи_!!! А ти си много _малка_!!!
	— И като са големи, какво? И като съм малка, какво? _Аз_ карам огромния камион! _Зъбатия_ камион! — Тя пак се наведе. — Ей, всички да се хващат за нещо, че бая ще ни поразтресе!
	На големите бавни същества там долу взе да им просветва, че май нещо… Спряха патравата си атака и, много бавно, се опитаха да се отдръпнат от пътя. Двама успяха да скокнат в празната Канцелария, и в същия миг Джекуб се изтъркаля край нея.
	— Разбрах — обади се Грима. — Явно ни мислят за тъпи. Дай широк завой наляво. Още. Още. Спри сега. Оп-па — тя потри ръце.
	— Какви ги правиш? — прошепна в ужас Доркас.
	Грима се надвеси надолу.
	— Ей, Сако! Виждаш ли ги ония другите лостове?


	Бледи кръгли петна — лица на човеци прашните прозорци на бараката.
	Джекуб, на двайсет стъпки от нея, трептеше нежно в утринната мъглица. После моторът ревна. Слънцето проблесна по огромните му зъби, кофата се вдигна и…
	Джекуб подскочи напред, рипна над земята и захапа стената на бараката, все едно отваряше консерва. Останалите стени и покривът се срутиха леко, сякаш бе къщичка от карти и асото пика се бе изнизало нанякъде.
	Багерът препусна в тръс и описа широк кръг, тъй че щом човеците се измъкнаха из руините, първото нещо, което видяха, беше именно той. Бумтеше страховито, а огромната му метална уста сякаш аха-аха щеше да захапе някого.
	Плюха си на петите и търтиха да бягат.
	И ном щяха да надбягат.


	— Ей, това откога го искам! — доволно се ухили Грима. — Ами онзи, другият, къде изчезна?
	— Май че се върна в Камиона.
	— Уха! Давай надясно, Сако! Още надясно. Спри. Сега бавно напред!
	— Не можем ли просто да… да престанем и да се махаме — примоли се Доркас.
	— Камионът на човеците ни е препречил пътя. — Доводът на Грима бе съвсем разумен. — Гледай ги, точно на портала спрели.
	— Значи сме в капан!
	Грима се разсмя. Смехът й не звучеше много веселяшки. Изведнъж на Доркас му дожаля за човеците кажи-речи толкова, колкото му беше жал за самия себе си.
	И човеците сигурно си мислеха нещо подобно, ако въобще можеха да мислят. Виждаше бледите им лица, вторачени в настъпващия Джекуб.
	Чудят се как така вътре няма човек — помисли си той. — Не могат да загреят как става тая работа. Ей ти на, машина като машина, пък самичка се движи. Да се смаеш и още как! Ако си човек.
	Обаче най-накрая май стигнаха до някакъв извод. Вратите се отвориха рязко и човеците се стрелнаха навън точно когато Джекуб…
	Чу се скрибуцане. Камионът се разтресе — Джекуб го бе халосал. Набраздените колела се завъртяха и камионът бавно се затъркаля назад. Вдигнаха се облаци пара.
	— Това е за Низодемус! — извика Грима.
	— Мислех, че не можеше да го понасяш…
	— Да, но той беше ном.
	Доркас кимна. Те всички бяха номи, нали? Сега беше просто: знаеш на коя страна си.
	— Мога ли да ти предложа нещо? Да сменим скоростта… — предпазливо се обади той.
	— Защо? Какво й е на тази?
	— На втора се бута много по-лесно. Вярвай ми.


	Човеците гледаха. И как няма да гледат! Машина, която си върви самичка, не е гледка за изпускане, дори и ако току-що си се покатерил на първото попаднало ти дърво или си се сврял под първия попаднал ти плет.
	Те видяха как Джекуб мина на заден, смени скоростите с рев и отново се нахвърли връз камиона. Прозорците се раздрънчаха.


	Доркас беше истински нещастен.
	— Ще убиеш камиона…
	— Я стига глупости! Че той е просто машина. Един куп желязо.
	— Да, ама тази машина някой я е направил — заинати се Доркас. — Кой знае колко мъчно се правят. Гадно е да рушим неща, мъчни за правене.
	— Те сгазиха Низодемус. А когато живеехме в оная дупка, колите постоянно газеха номи!
	— Да, ама номите се правят лесно. Само други номи ти трябват.
	— Ти съвсем си откачил.
	Най-накрая избутаха камиона. От него бълваше дим — бензинът се бе разлял върху нагорещения мотор. Джекуб се дръпна и припряно забоботи около него.
	Номите вече му бяха хванали цаката!
	— Така, така. Право напред. — Тя сръчка Доркас. — А сега хайде към оня хамбар, а?
	— Ами давай направо по черния път, пък там сред нивите мисля, че имаше портал. _Врата._ Много ли ще е нахално да помоля първо да я отворим, пък после да минаваме през нея?
	Зад тях камионът избухна в пламъци. Не зрелищно обаче, а съвсем делово, като че смяташе цял ден да си гори. Доркас видя как някакъв човек си свали палтото и взе безсмислено да захлупва огъня. Дожаля му за него.
	Джекуб измина черния път, без никой да се опита да му попречи. Докато се напъваха и дърпаха въжетата, номите се бяха и разпяли.
	— Ами сега? — попита Грима. — Къде ти е портата? Ти нали рече през портала, през нивите, и…
	— Порталът е точно преди оная кола със синята лампа — бавно изрече Доркас — Същата, дето сега се изкачва насам.
	Втренчиха се в колата.
	— Лоша работа. Тия коли с лампите са много гадни — намръщи се Грима.
	— По-права не можеш и да бъдеш — съгласи се Доркас.
	— Вечно са пълни с човеци, за които кой знае защо е страшно важно да разберат какво става. Долу на линията беше тъпкано с тях.
	Грима погледна през плета.
	— Ей, онова там е порталът, нали?
	— Да.
	Тя се наведе.
	— Намалете ход. После остър завой вдясно!
	Бригадите се юрнаха. Сако даже самичък се сети да смени скоростите, преди някой да му го поиска. Номите висяха на кормилото като паяци и го въртяха насам-натам.
	Врата _имаше_. Само че беше вехта и висеше вързана на въженца. Въобще имаше крайно аграрен вид. Не би спряла нищичко, решено на всяка цена да мине през нея — пък за Джекуб да не говорим.
	Доркас отново потръпна. Мразеше да гледа сцени на разрушение.
	Оттук почваше разоран чернозем. Набръчкана земя, тъй й викаха номите — също като оня набръчкания картон, дето отвреме навреме намираха в отдел „Опаковки“ в Магазина. Между браздите се бе задържал сняг. Огромните колела го обръщаха в кал.
	Доркас очакваше колата по-скоро да ги последва, ала тя спря. От нея се измъкнаха двама човеци в тъмносини костюми и се помъкнаха през полето. Няма как да ги спреш тия човеци — мрачно си помисли той. Също като дъжда са.
	Нивата мина в лек наклон. Моторът на Джекуб боботеше глухо.
	Пред тях изникна ограда от телена мрежа, а зад нея се ширна поле с трева. Мрежата издрънча и се разцепи. Доркас видя как тя рухна и се зачуди дали Грима ще му даде да спре и да си посъбере малко тел. Винаги беше наясно какво да прави с телта.
	Човеците все още ги следваха. С ъгълчето на окото си — защото навън имаше още много нещо за гледане — Доркас забеляза, че по шосето в далечината проблясват светлини.
	Посочи ги на Грима.
	— Знам — отвърна тя. — Видях ги. Но какво друго ни оставаше? — добави тя отчаяно. — Да се махнем и да се заселим вътре в цветята? И да станем мънички добрички _духчета_?
	— Не знам — уморено отрони Доркас. — Вече нищо не знам.
	Издрънча втора ограда. Тук горе тревата беше по-ниска, а земята сякаш се изкриви, а…
	… а по-нататък имаше само небе. Колелата на Джекуб отекнаха по билото на хълма, той изрева и се втурна напред.
	Доркас никога не беше виждал толкова много небе. Около тях не се виждаше нищо — само някакви шубраци нейде в далечината… И каква тишина само! Не, каква ти тишина, нали Джекуб ревеше, та се късаше, но изглеждаше като място, в което _цари тишина_, освен, ако през него не гърмят багери, натъпкани с отчаяни номи.
	Пощурели овце побягнаха изпод гумите.
	— Ей, го хамбара там отпред, оная каменната къща на хоризо… Ей, Доркас, добре ли си?
	— Ако не си отварям очите, може и да съм…
	— Изглеждаш направо ужасно.
	— Да, ама се чувствам още по-ужасно.
	— Ама нали и преди си излизал Навънка!
	— Грима, ама по-високо от нас нищо няма! На мили наоколо! Отворя ли си очите, ще падна вътре в небето!
	Грима се наведе към запотените шофьори.
	— Ле-е-еко наляво! Е това е! Дай сега газ до дупка!
	— Разчитай на Джекуб! — извика тя на Доркас. Боботенето на мотора се усили. — Нали знаеш, че не може да хвърчи!
	Машината подскочи върху каменистия път, водещ кажи-речи към далечния хамбар. Доркас реши да рискува и плахо отвори едното си око. Никога не беше ходил в хамбара. Беше ли някой сигурен, че там има ядене, или просто си предполагаха? Поне ще е топло, сигурно…
	Но край хамбара замига светлинка и взе бързо да се приближава към тях.
	— Защо не ни оставят _на мира_? — изкрещя Грима. — Спрете!
	Джекуб бавно спря. Моторът затрака в хладината.
	— Сигурно отива надолу към шосето — обади се Доркас.
	— Не можем да се върнем.
	— Не.
	— Нито да продължим.
	— Не.
	Грима затропа с пръсти по ламарината на Джекуб.
	— Нещо друго да ти идва наум?
	— Можем да пробваме през полето — предложи Доркас.
	— А това къде ще ни закара?
	— Като начало — по-далеч оттук.
	— Но нали няма да знаем къде отиваме!
	Доркас сви рамене.
	— Или ще е това, или ще шарим цветенца.
	Грима се опита да се усмихне.
	— Да ти кажа, ония крилца хич няма да ми отиват.
	— Ей, там горе, какво става? — провикна се Сако.
	— Трябва да им кажем — прошепна Грима. — Всички мислят, че отиваме към хамбара…
	Тя се огледа. Колата се приближаваше. Подскачаше тромаво по черния път. Човеците отсреща също не се предаваха.
	— Човеците никога ли не се предават? — запита се тя.
	Наведе се надолу.
	— Малко наляво, Сако. И после право напред.
	Джекуб подскочи и се плъзна по премръзналата трева.
	Далече напред пак се виждаше ограда от мрежи. Имаше и овце.
	Не знаем къде отиваме — помисли си тя. — Единственото важно нещо обаче е _да вървим_. Масклин беше прав. Този свят не е наш.
	— Май трябваше да си поговорим с човеците — обади се на глас.
	— Не, ти беше права — възрази Доркас. — В този свят всичко принадлежи на човеците, значи и ние им принадлежим. Няма такова място тук, където ние да си бъдем _ние_.
	Оградата се приближаваше. От другата й страна имаше шосе. Не черен път, а истинско асфалтирано шосе.
	— Надясно или наляво? — попита Грима. — Ти как мислиш?
	— Все тая — отвърна Доркас. Багерът разцепи оградата.
	— Ами дай да опитаме наляво тогава… По-бавно, Сако! Малко наляво сега. Още. Още мъничко. Дръж сега така. О, не!
	В далечината изникна друга кола. С мигаща лампа отгоре й.
	Доркас рискува и хвърли поглед назад.
	— Не! — изстена той.
	— Какво? — попита Грима.
	— Само преди малко ме попита дали човеците някога се предават. Ами не.
	— Спри! — изкомандва Грима.
	Бригадите послушно се завтекоха. Багерът отново се приплъзна и спря. Моторът продължаваше да пука.
	— Дотук бяхме — въздъхна Доркас.
	— Пристигнахме ли в хамбара? — се чу глас.
	— Не — отвърна Грима. — Още не. Почти.
	Доркас се навъси.
	— Май ще трябва да спрем да им се противим. Е, най-накрая ти ще навлечеш някоя ефирна дрешка и ще размахваш пръчица със звезда отгоре. Само се надявам да не ме карат да им поправям обувките.
	Грима се замисли.
	— Ако дръпнем яко напред, право към оная кола…
	— Не! — сряза я Доркас. — Това нищо не решава.
	— Но поне ще ми оправи настроението. — Тя се огледа. — Какво притъмня така изведнъж? Не може цял ден да сме карали. Тръгнахме много рано сутринта!
	— В закачки и игри как времето лети — мрачно отбеляза Доркас. — Пък и мляко не обичам. Къщната работа да им върша, както и да е, нямам нищо против, стига да НЕ се налага и млякото да им пия. Ама…
	— Само _погледни_, ако обичаш!
	Тъмнина заливаше полята.
	— Може да е затъмнение — каза Доркас. — Чел съм за затъмненията. Ставало много тъмно, когато слънцето покриело луната. Май че и обратно — добави той несигурно.
	Колата пред тях изквича, тръгна назад, фрасна се в един каменен зид и рязко спря.
	Из полето и покрай шосето се бяха юрнали овце. Това далеч не беше обичайната овча паника, която настава, щом нещо притесни овцете по нормалния начин. Тези овце явно бяха решили следното: какво да си хабим енергията в паника, щом можем да я използваме, за да изгалопираме колкото се може по-надалеч оттук.
	Високо, пронизително жужене изпълни въздуха.
	— Помнете ми думата — смънка Доркас. — Ужасно ужасни са тия затъмнения, да знаете.
	Обаче сред номите долу в кабината паниката вече цареше. Нали не бяха овце, та всеки ном можеше да мисли самичък — а хванеш ли се да мислиш за някакъв внезапно връхлетял мрак и за някакво си тайнствено жужене, то това да се паникьосаш ти изглежда съвсем логична последица.
	Ситни сини огънчета пропълзяха по олющената боя на Джекуб и се заизвиваха като змийчета. Доркас усети, че му щръква косата.
	Грима се взираше нагоре.
	Небето беше цяло почерняло.
	— Всичко е… наред — бавно каза тя. — Знаете ли какво, мисля, че всичко ще се оправи!
	Доркас си погледна ръцете. По върховете на пръстите му пукаха искрички.
	— Тъй ли? Тъй ли? — за друго не можа да се сети.
	— Това не е нощ, това е сянка! Нещо огромно лети над нас!
	— По-добре е, отколкото, ако беше нощ, тъй ли?
	— Така мисля. Хайде, давайте да слизаме.
	Тя се спусна надолу по въжето. Усмихваше се налудничаво. И само това беше почти толкова ужасно, колкото всичкото останало накуп. Хич не бяха свикнали да й гледат усмивката.
	— Помогнете ми, де! — подвикна тя. — Трябва да слезем долу! За да е сигурен, че сме ние!
	Изгледаха я смаяно. Тя се мъчеше да се пребори с летвата, която им служеше за подвижно мостче.
	— Айде бе! — тропна тя. — Няма ли кой да ми помогне!
	Помогнаха й. Понякога, когато съвсем не знаеш какво да правиш, се повеждаш по всеки, който изглежда тъй, сякаш има нещо наум. Сграбчиха летвата и я избутаха извън кабината. Тя се накриви и се плъзна към земята.
	Сега поне нямаше чак пък толкоз небе. Синьото беше само тънка ивица около плътния мрак над главите им.
	Е, не беше чак толкоз плътен, тоя мрак. Щом очите на Доркас свикнаха с него, успя да забележи квадрати сред тъмнотата. И правоъгълници. И кръгове.
	Номите се юрнаха по мостчето и се разтърчаха по шосето. Не знаеха да бягат ли, да си стоят ли там.
	Единият от тъмните квадрати в сянката над тях се отмести. Нещо издрънча, а после един от четириъгълниците се откъсна от мрака и се заспуска надолу с леко бръмчене, сякаш асансьор без въжета. Приземи се на шосето. Бая големичък беше.
	Върху този четириъгълник имаше нещо. Нещо в гърне. Нещо червено, жълто, зелено… това пък какво ли ще е?
	Номите изпружиха вратове.


	15.

	I. И тъй свърши пътуването на Джекуб, и се втурнаха номите напред, а назад хич и не погледнаха.
	Из „Книга на номите“
	Странни Жаби,
	Глава 1, стих I


	Доркас лазеше непохватно по мазния под на Джекуб. Сега той беше съвсем празен, ако не броим въженцата и летвите.
	Гледай само как ги зарязаха тия работи — помисли си той, заслушан в далечното номско бърборене. — Хич не е хубаво да правиш боклук. Горкият стар Джекуб заслужава по-добро отношение.
	Навън май бе настанало някакво брожение, но той не му обърна особено внимание.
	Поразмота се насам-натам. Опита се да скатае въженцата и да струпа летвичките на спретнати купчинки. Издърпа жиците, позволяващи на Джекуб да си хапва ток. Застана на четири крака и се помъчи да избърше калните следи.
	Джекуб току се обаждаше, макар и моторът му да бе замлъкнал — ту нещо ще рече „пук“, ту „цврък“, а отвреме навреме и „тъннн!“
	Доркас приседна и се облегна на жълтата ламарина. Представа си нямаше какво става. Защото то така надхвърляше всичко, видяно от него досега, че умът му не се решаваше да го побере.
	Сигурно и това е просто някаква друга машина — морно си помисли той. — Машина за внезапно докарване на нощ.
	Протегна ръка и потупа Джекуб.
	— Браво на тебе!
	Сако и Нути го завариха така — седнал, подпрял глава на ламарината и вперил празен поглед в палците си.
	— Всеки тебе търси! — бутна го Сако по рамото. — Онова е като аероплан, ама няма крила! Ей тъй си се носи из небето! Та, трябва да дойдеш и да обясниш как тъй може да… Такова, добре ли си?
	— Хмммм?
	— Добре ли си? — попита загрижено и Нути. — Доста особено изглеждаш.
	Доркас кимна бавно.
	— Просто съм малко нещо скапан.
	— Да, ама нали разбираш, трябваш ни — настоя Сако.
	Доркас измрънка и им позволи да го вдигнат на крака. Огледа за последен път кабината.
	— Наистина вървеше, нали? Даже много добре си вървеше! За възрастта си, искам да кажа. С всичкото, дето му се струпа!
	Опита се да гледа бодро.
	— За какво приказваш? — запита го младежът.
	— Цяла вечност да киснеш в тая барака. Сигурно е стоял там от сътворението на света насам! А аз само го посмазах, ливнах му малко бензин и… гледай го как тръгна, да му се не надяваш!
	— Кой, машината ли? А, да, да, биваше си я.
	— Ама… — Нути посочи нагоре.
	Доркас сви рамене.
	— О, това хич и не ме притеснява. Сигурно е работа на Масклин — по-просто обяснение няма. Грима беше права. Сигурно е онова хвърчащото, дето тръгна да го търси.
	— Ама то спусна нещо долу!
	— Искаш да кажеш, нещо друго, а не Масклин?
	— Не, някакво растение!
	Доркас въздъхна. Като ти тръгне, и едно през друго почват да ти се сипят връз главата. Няма отърване.
	Той отново потупа Джекуб.
	— Е, поне на мен не ми е все едно за тебе, да знаеш! — прошепна той. После се изправи и се обърна към Сако и Нути.
	— Е, добре. Я сега да я видим тая работа.


	В средата на плаващата платформа се мъдреше метално гърне. Номите изпружиха шии. Някои се опитаха да се покатерят на раменете на други, за да го огледат по-добре, ала никой от тях не се сещаше какво би могло да е това — освен Грима, която се взираше в него със странна, тиха усмивка.
	Беше клонка от дърво. А на клонката се кипреше цвете, голямо колкото цяла кофа.
	Ако ном се покачеше достатъчно високо, можеше да съзре вътре сред лъскавите му венчелистчета локвичка с вода. А от нейните дълбини срещу номите се пулеха дребни жълти жабчета.
	— Ти да имаш някаква представа това какво е? — попита го Сако.
	Доркас се усмихна.
	— Ами, имам. Значи, Масклин е разбрал колко е хубаво да поднесеш цветя на едно момиче. И мисля, че всичко е наред — погледна той към Грима.
	— Добре, ама какво _представлява_?
	— Май се нарича бромелиада, доколкото си спомням — обясни Доркас. — Расте по върхарите на много високи дървета в дъждовните гори, далече-далече в джунглата, а тия жабчета живеят вътре цял живот. Представете си — цял живот да живееш вътре в някакво цвете. Веднъж Грима ми сподели, че според нея това било най-невероятното нещо на света.
	Сако замислено прехапа устна.
	— Е, съществува и електричеството, например — каза накрая той. — Че то си е направо невероятно нещо!
	— Или пък хидравликата — добави Нути. — Нали си ми казвал, че хидравликата си е цяла магия!
	— Значи Масклин й е донесъл от тия цветя — засмя се Доркас. — Буквален тип си е това момче, ей! Прелива от въображение, няма що!
	Отмести очи от цветето и погледна Джекуб. Под жужащата сянка на кораба изглеждаше така мъничък и стар…
	И изведнъж му стана много драго. Все още беше толкова уморен, че можеше да заспи на мига, но усещаше, как в мозъка му идеите врат и бълбукат. Разбира се, съществуваха много въпроси — но точно в този миг отговорите нямаха значение. Стигаше му само да се радва на въпросите и да знае, че светът е пълен с какви ли не най-невероятни неща, а той не е жабче.
	Или поне е от онези жабчета, на които им е интересно как ли растат тези цветя, и дали ако се напънеш повечко, не можеш да прескочиш от това цвете в някое друго.
	И тъкмо си изскочил от чашката и си страшно горд със себе си, оглеждаш се — и виждаш как нов, как огромен, как просторен, как безкраен е ширналият се край тебе свят.
	И, не щеш ли, забелязваш, че хоризонтът е ограден от венчелистчета.
	Доркас се усмихна под мустак.
	— Много ми се ще да разбера — измърмори си той, — какви ли ги е вършил Масклин напоследък…
