

	На проф. И. Т.


	Напразно се измъчваш, докторе —
	не е за тебе мойта болест!
	Не е! И ти да беше бог дори,
	едва ли би я махнал. Орис.
	Съдба поетова — проклятие:
	с душица — счупена двуколка —
	да мъкнеш тежкото разпятие,
	сковано от човешка болка…
	Да мъкнеш всички мъки, радости
	на този свят, ведно събрани,
	във тази своя бричка яростна
	и здрава пак да си остане…
	Какво да правиш: зор, скрибучкане
	по урвите във пек, в стихия…
	Дорде разпадне се каручката…
	Докарах ти я, поправи я.
	Ти бършеш свойте три диоптъра
	и се усмихваш, вдигаш рамо:
	„За болен свят — ня цяр, ни доктори.
	За впряг такъв — пирони няма.“
	Тогава — сбогом. И след случката
	разделяме се с теб: „Със здраве!“
	Аз — със лъжата за каручката,
	ти — с твойта си, — че я поправяш.

