	Живяла някога една девойка, която била доста непослушна и страшно любопитна. Каквото и да кажели родителите й, тя изобщо не ги слушала. Веднъж девойката казала на майка си и на баща си:
	— Толкова много съм слушала за госпожа Труде, че ми се иска да отида при нея. Хората казват, че там има странни неща, и съм много любопитна да ги видя.
	Майка й и баща й строго й забранили да отиде там и рекли:
	— Госпожа Труде е лоша жена; тя е магьосница и ако ти отидеш при нея, не искаме повече да знаем за теб.
	Ала девойката не ги послушала и отишла при госпожа Труде.
	— Защо си толкова бледа? — попитала я госпожа Труде.
	— Ах — отвърнала девойката и цялата затреперила, — изплаших се от това, което видях!
	— А какво видя?
	— Видях един черен човек на мелницата — казала девойката.
	— Това е бил въглищарят.
	— Но аз видях и зелен човек! — извикала девойката.
	— Това е бил ловецът.
	— Видях още и червен човек!
	— Това е бил месарят.
	— О, госпожо Труде — рекла девойката, — колко се изплаших! Като надникнах през прозорчето, вместо вас видях дявол с огнена глава!
	— О, та ти си видяла самата магьосница — казала госпожа Труде. — Отдавна те чакам да дойдеш — всичко бих дала, за да ми посветиш.
	В същия миг госпожа Труде превърнала девойката в цепеница и я хвърлила в огъня. А когато цепеницата се разгоряла, тя седнала до огнището, потрила доволно ръце и казала.
	— Ето, сега вече свети ярко!
