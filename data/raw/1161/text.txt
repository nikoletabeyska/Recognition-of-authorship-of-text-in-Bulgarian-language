	Дейв Удбъри и Джон Хансен, които изглеждаха доста смешни в космическите си костюми, наблюдаваха с тревога как големият сандък се отдели бавно от товарния кораб. Движеше се към въздушната тапа. След близо едногодишния престой на космическата станция А–5, на двамата им бе дошло до гуша от филтрови установки, които дрънчаха, от хидропонни тръби, които капеха, от аерогенератори, които бучаха непрекъснато и от време на време спираха да работят.
	— Нищо не работи — казваше печално Удбъри, — защото всичко е сглобено на ръка от нас самите.
	— Следвайки указанията — добавяше Хансен, — написани от някой идиот.
	Несъмнено имаха основание за недоволство. Най-скъпото нещо в един космически кораб е товарното отделение, поради което цялото оборудване трябва да бъде пращано в космоса на части. После цялото оборудване трябваше да бъде сглобено на самата станция от нечии тромави ръце, въоръжени с криво-ляво пригодени инструменти и с помощта на някакви мъгляви инструкции за работа.
	Затова Удбъри прилежно бе излял на хартия оплакванията си, към които Хансен бе добавил подходящи епитети и така обичайните им молби за преместване от станцията се бяха отправили отново към Земята.
	И Земята им бе отговорила. Там бяха конструирали един специален робот с позитронен мозък, натъпкан с необходимите знания как да сглоби правилно коя да е машинария.
	Сега този робот бе в сандъка и Удбъри се разтрепера, когато въздушната тапа се затвори след него.
	— Първо ще го накараме да направи основен преглед на всички Храно-Събирачки и да регулира бифтеко-прикрепващия бутон, за да бъде леко недопечен, а не изгорял.
	Двамата влязоха в станцията и нападнаха сандъка с ножове-демолекуларизатори, за да са сигурни, че нито един безценен атом от техния специален робот няма да бъде засегнат.
	Сандъкът се отвори.
	Вътре се оказаха петстотин дребни части и една мъглява инструкция за сглобяването на робота.
