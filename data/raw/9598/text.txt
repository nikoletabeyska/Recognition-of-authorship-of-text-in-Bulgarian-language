
	Николай Ракитин… в избелял костюм облечен,
	жител на провинциални небеса —
	да пътува в тоя ден
						за София е обречен…
	(Каза му го шепота
	на бялата роса.)

	Тръгна, взел от сборищата шумни самотата,
	за да слуша златните пчели в цвета
	и да чувства как мирише
						хладен сняг в листата,
	щом по клоните край Вит
	въздъхне есента.

	Николай Ракитин… в уличната прашна врява
	на злословия, интриги и сплетни
	с тихата усмивка на лирик се появява,
	нещо във живота ни да промени.
	И по навик проверява в джоба си билета
	за крайискърския пътнически влак,
	и го залюлява
				трясъка на колелета,
	докато разцъфне оня —
	ненадеен кървав мак.

	И лети към свойто цвете Николай Ракитин,
	за да го откъсне от гърмяща бездна
	някъде в пространството
						на болката заскитан
	между София и Мездра,
	между София и Мездра,
	между София и Мездра.

