
	Да, роб е той, народа, и спи дълбоко, гробно,
	в безчувственост нехайна, в мълчание беззлобно
		на привичен покой:
	окови тежки влачи и тъй смирен умира,
	че щастието сякаш в неволята намира,
		да, брате, роб е той.

	Но хулна реч не казвай, недей го кле жестоко,
	че уж не виждал злото, когато по-дълбоко
		забива нокти то —
	и смучи, и досмуква последната остала
	живителна кръв капка в снагата, всичко дала:
		защо грешиш, защо?

	Аз зная, ти го любиш, неволника вековен,
	и с болка го ругаеш в копнежа си синовен,
		знам твоите мечти…
	Че раснал си при него, че залък твърд и черен,
	делил си нявга с него; ала кажи, син верен,
		познаваш ли го ти?

	Уви, да беше знаял съмненията тайни
	и жалбите сърдечни, и мъките безкрайни
		на тоз прегърбен роб,
	ти в ужас би настръхнал, не клел би тъй злобливо
	и участта му тъмна оплакал би горчиво,
		кат зинал бащин гроб.

	А той се мръщи ядно на робството в хомота,
	той чувствува дълбоко неправдите в живота,
		но не и трезва мощ…
	Че злата орисия в бедите обвинява
	и с поглед към небето пощада ожидава:
		слепее в черна нощ!

	Иди, иди при него: лъчата всепобедна
	на знанията твои — в тъмата непрогледна
		там нека възсияй.
	Прогледнал, той ще скъса оковите тогава
	и към честита бедност пътеката най-права
		самси ще узнай.

