
	На Лин и Риана
	и на алигатора от Космическия център Кенеди,
	щата Флорида, който много обичаше сандвичи.


	В началото…

	_… бе Арнолд Брос (създаден в 1905), Големият Магазин._
	_Той бе дом на няколко хиляди номи — както те сами си се наричаха. Много, много отдавна номите бяха зарязали живота сред открито поле и се бяха настанили под подовете на човечеството._
	_Не че имаха нещо общо с човеците. Те, човеците, бяха големи, бавни и тъпи._
	_Номите живеят скоростно. За тях десет години са си цял век. И тъй като живееха в Магазина вече осемдесет години и отгоре, отдавна-отдавна бяха забравили, че на света съществуват такива неща като Слънцето, Дъждът и Вятърът. За тях съществуваше единствено Магазинът, създаден от легендарния Арнолд Брос (в 1905) — най-доброто място, където биха могли да живеят номите._
	_А после от Навънка — впрочем номите изобщо не вярваха, че съществува Навънка — пристигна Масклин с малобройното си племе. Те знаеха — и още как! — и Дъжд какво е, и Вятър какво е. Че нали гледаха да избягат точно от тях._
	_Със себе си те донесоха и Нещото. Години наред то бе за тях един вид талисман или амулет, който си държаха за късмет. Чак в Магазина, щом доближи електричеството, то се събуди и разказа на неколцина избрани номи разни неща, които те уж разбраха, ама май не чак дотам…_
	_Онова, което успяха да разберат, бе, че са пристигнали от звездите с някакъв кораб, и че този кораб от хиляди години вече ги чака нейде високо в небето, за да ги закара У ДОМА…_
	_Освен това разбраха, че след три седмици Магазина ще го бутат._
	_Как Масклин подмамваше, хокаше и навиваше номите да напуснат Магазина, като откраднат някой от огромните камиони — за това се разказва в „Масклин“._
	_Та, номите се дотътрили някак до една изоставена каменна кариера, и известно време нещата вървели кажи-речи сносно._
	_Само че когато си половин педя висок, а светът е пълен с човеци-великани, нещата никога не могат да вървят сносно кой знае колко дълго време._
	_И номите разбрали, че човеците смятат да открият Кариерата наново._
	_По същото време им попаднало парче стар вестник, на което имало картинка с Ричард Арнолд — внук на единия от Братята, основали Арнолд Брос. И тъй, излязло, че Арнолд Брос бил двама братя, а компанията-собственик на Магазина вече се била превърнала е голям международен концерн. Пък Ричард Арнолд — тъй пишело във вестника — заминавал за Флорида, за да наблюдава изстрелването на първия комуникационен спътник на компанията._
	_Нещото споделило с Масклин, че ако се намери начин да го изнесат в Космоса, можело да повика Кораба. И Масклин решил да подбере няколко номи, да стигнат до летището и да намерят някакъв начин да се доберат до тая Флорида, а оттам да изпратят Нещото в небето. Което, естествено, си било пълен абсурд, освен, че не можело никога да го бъде. Само че Масклин не го знаел, та решил да опита._
	_И тъй, Масклин и другарите му тръгнали, убедени, че Флорида е най-много на пет мили от Кариерата, а в света няма как да живеят повече от няколкостотин човека. Нито знаели накъде точно да вървят, нито какво ще правят, като стигнат там, но били твърдо решени да стигнат и да го направят, ПЪК КАКВОТО ЩЕ ДА СТАВА._
	_Номите, които останали в Кариерата, се сборили с човеците. За тази битка се разказва в „Грима и Доркас“. Те бранили своята Кариера толкова дълго, колкото могли, и накрая избягали с Джекуб, големия жълт багер. Ала историята на Масклин е следната…_


	1.

	ЛЕТИЩА: Места, където хората търчат насам натам като луди, а после сядат някъде и почват да чакат.
	Из „Научна енциклопедия за любознателния млад ном“
	от Ангало де Галантерии


	Нека окото на въображението ви се превърне във фотоапарат…
	Това е Вселената: блещукаща топка от галактики, все едно украшение на някаква незнайна коледна елха.
	Намерете сега една галактика…
	ФОКУС
	Това е галактика: вихри се също като сметаната в чаша кафе. Всяка от тия светлинки колкото връхче на топлийка е звезда.
	ФОКУС
	Това е слънце с планети: огънят в средата е слънцето, а тия неща, дето кръжат около него из мрака, са планетите. Някои планети са се примъкнали по-близичко, там, където е толкова горещо, че оловото си тече като вода. Други пък се носят надалеч — там, където се раждат кометите.
	Намерете сега една малка синя планета…
	ФОКУС
	Това, значи, е планета. По-голямата част от повърхността й е покрита с вода. А пък се нарича Земя.
	Намерете сега една страна…
	ФОКУС
	Ето я — това синьото, зеленото и кафявото под слънцето. Видяхте ли го онова белезникавото, продълговато нещо? То е…
	ФОКУС
	… летище — бетонен кошер, пълен със сребърни пчели. Сега, тука има една…
	ФОКУС
	… сграда, пълна с шумотевица и хора, а вътре има една…
	ФОКУС
	… зала, пълна със светлина и блъсканица, а в ъгъла има…
	ФОКУС
	… едно препълнено кошче за боклук, откъдето надничат…
	ФОКУС
	… чифт мънички очички…
	ФОКУС
	ФОКУС
	ФОКУС
	Щрак!


	Масклин предпазливо се хързулна надолу по вехтата опаковка от хамбургер.
	Досега наблюдаваше човеците. Сто пъти по сто човека. Беше почнало да му просветва, че да се качиш на реактивен самолет не е като да откраднеш камион.
	Ангало и Гърдър се бяха окопали надълбоко сред боклука и мрачно преживяха останките на един студен и мазен пържен картоф.
	Беше шок за всички — помисли си Масклин.
	Искам да кажа, ето го Гърдър, например. В Магазина той беше Абатът, и вярваше, че Арнолд Брос е построил Магазина единствено и само за номите. И все още си мисли, че някъде съществува един вид Арнолд Брос, който бди над нас, защото ние сме важна работа. А сега — ей ни на тук, и какво открихме? Че номите изобщо не били важна работа…
	Ами Ангало? Той пък не вярва в Арнолд Брос, но много му харесва да си мисли, че Арнолд Брос съществува само за да може той да не си вярва в него.
	И накрая — аз.
	И през ум не ми бе минало, че ще е толкова трудно.
	Мислех си, че самолетите са само камиони с повече крила и по-малко колела, нищо повече.
	А тука има повече човеци накуп, отколкото някога съм виждал. И как да намерим на подобно място Внука Ричард (39)?
	Надявам се, че ще се сетят да ми оставят от оня картоф…
	Ангало вдигна поглед.
	— Какво, да не би да го видя? — саркастично подметна той.
	Масклин сви рамене.
	— Тук гъмжи от брадати човеци. И всичките до един ми се виждат еднакви.
	— Казвах ти аз на тебе — натърти Ангало. — Със сляпа вяра нищо не става. — Той метна светкавичен поглед към Гърдър.
	— Може и да е тръгнал вече — вдигна рамене Масклин. — Може и точно покрай мене да е минал.
	— Ами да се връщаме тогава — предложи Ангало. — Сигурно им липсваме на нашите хора. Опитахме се. Видяхме летището. _Десетки_ пъти едва не ни сгазиха. Време е да се връщаме в реалността.
	— Ти какво ще кажеш, Гърдър? — обърна се Масклин към абата.
	Той го изгледа дълго и отчаяно.
	— Не знам. Наистина не знам. Надявах се…
	Гласът му заглъхна. Изглеждаше толкова смазан, че дори и Ангало го потупа по рамото.
	— Не го вземай толкова навътре, де — зауспокоява го той. — Нали не си си го мислил _наистина_ това, че някакъв си Внук Ричард ще ни се изтърси на главите от небето и ще ни замъкне до Флорида, а? Виж какво — опитахме. Не стана. Е, хайде да си ходим тогава.
	— Разбира се, че не съм си мислил _това_ — раздразнено рече Гърдър. — Помислих си само, че… ами че сигурно по някакъв начин… ами че все ще има някакъв начин…
	— Светът принадлежи на човеците. Те са построили всичко. И те управляват всичко. По-добре ще е да приемем това — мъдро рече Ангало.
	Масклин погледна Нещото. Знаеше, че в момента ги слуша. Макар и да представляваше просто едно черно кубче, по някакъв начин си личеше, че е нащрек.
	Бедата беше там, че то се обаждаше само когато си иска. Винаги ти помагаше точно колкото трябва, и толкоз. Сякаш през цялото време те изпитваше.
	Да молиш Нещото за помощ означаваше да си признаеш, че вече нищо, ама нищичко не ти идва наум. Но…
	— Нещо — обади се той. — Знам, че ме чуваш, защото в тая сграда сигурно има ток колкото щеш. Ние сме на летището. Не можем да намерим Внука Ричард (39). Дори не знаем как да _почнем_ да го търсим. Моля те, помогни ни.
	Нещото си траеше.
	— Ако не ни помогнеш — тихо продължи Масклин, — ще се върнем в Кариерата и ще се наложи да се изправим лице в лице с човеците. Само че тебе това никак не те засяга, защото ще те зарежем тук. Без майтап. И вече никога никакви номи не ще те намерят. Няма да имаш никаква втора възможност, Нещо. Ние ще измрем. И никъде вече няма да има никакви номи — заради тебе. И после години, години наред ще си седиш тук сам-самичко и напълно безполезно, и накрая ще си помислиш: „Ех, да можех да върна времето назад, щях да помогна на Масклин!“ Е, сега си представи, че всичко това се е случило, и по някаква магия твоето желание се е сбъднало. Помогни ни.
	— Ама то е машина! — тросна му се Ангало. — Не можеш да изнудваш една машина!
	Върху черната повърхност на Нещото просветна червена светлинка.
	— Знам, че можеш да ни кажеш какво мислят другите машини — продължи Масклин. — Но я опитай да ми кажеш какво мисли един ном, а? Вземи ми прочети мислите, ако смяташ, че си правя майтап. Нали искаш номите да действат интелигентно. Е, в момента аз _действам_ интелигентно. Достатъчно интелигентен съм, че да разбера кога имам нужда от помощ. В момента, значи, имам. А ти можеш да ми помогнеш. И ако не ми помогнеш, тутакси си тръгваме и на мига забравяме, че изобщо си съществувало някога.
	Проблесна и втора светлинка. Много мижава.
	Масклин се изправи и кимна на другите двама.
	— Ясно — каза той. — Да вървим.
	Нещото издаде онзи електронен шум, който при номите отговаряше на прочистване на гърлото.
	— _Как мога да ви помогна?_
	Ангало се ухили на Гърдър.
	Масклин седна.
	— Намери Внука Ричард Арнолд (39).
	— _Ще ми трябва много време._
	По повърхността на Нещото приплъзнаха няколко светлинки. После то се обади:
	— _Установих местонахождението на лице на име Ричард Арнолд, трийсет и деветгодишен. Тъкмо влезе в чакалнята за пътници от първа класа. Чака полет 205 до Маями, Флорида._
	— Това ли ти беше многото време? — подхвърли Масклин.
	— _Триста милисекунди_ — уточни Нещото. — _Много време си е това._
	— Освен това мисля, че не разбрах всичко, дето ми го каза.
	— _Кое точно не разбра?_
	— Почти всичко — призна си Масклин. — Всичкото след „тъкмо влезе“.
	— _Някой, който се казва така, се намира тук и чака в една специална стая, за да се качи на голяма сребърна птица, която ще литне в небето и ще го откара до едно място, което се нарича Флорида_ — търпеливо обясни Нещото.
	— За какви големи сребърни птици ми приказваш? — намръщи се Ангало.
	— За самолета става въпрос. Саркастично го раздава — обясни Масклин.
	— Ами?! И откъде го знае всичкото това? — запита Ангало подозрително.
	— _Тук е пълно с компютри_ — обади се Нещото.
	— Такива като тебе, а?
	Нещото успя някакси да придобие обиден вид.
	— _Те са много, ама много примитивни_ — подчерта то. — _Ала аз ги разбирам. Ако се напрегна да мисля достатъчно бавно. Те това работят — да знаят кой човек къде се намира._
	— Повечето човеци и толкова не вършат — изкоментира Ангало.
	— Можеш ли да измислиш как да стигнем при него? — светна лицето на Гърдър.
	— Я задръж, я задръж — скастри го Ангало. — Дай да не бързаме толкоз.
	— Нали затова сме дошли тук — да го намерим?
	— Да! Но какво всъщност можем да направим?
	— Ами, естествено, можем да… да… такова де… например ще…
	— Дори чакалня не знаем какво е.
	— Нещото каза, че било някаква стая, където човеците чакали, за да се качат на този или онзи самолет — обади се Масклин.
	Гърдър бодна обвинително с пръст Ангало.
	— Страх те е, а? Страх те е, че ако видим Внука Ричард, това ще означава, че Арнолд Брос наистина съществува, а пък ти не си прав! Същият си като баща ти. И той не можеше да понася да не е прав!
	— За _тебе_ ме е страх — отвърна Ангало. — Защото ще видиш, че Внукът Ричард е човек и нищо повече. И Арнолд Брос, и той е бил човек и нищо повече. Или пък е бил двама човека и нищо повече. И те са построили Магазина за човеците и за никой друг. А за номите дори не са и подозирали! И недей да намесваш баща ми, ако обичаш.
	Върху Нещото се появи малък отвор. Понякога правеше така. Когато отворите бяха запушени, не си личеше къде са, но когато Нещото наистина се заинтересуваше от едно-друго, то се отваряше и изкарваше навън една сребърна чинийка на пръчка, или пък някакви много сложно оплетени тръбички.
	Този път изкара мрежичка, закачена на железен прът. Тя започна бавно да се върти.
	Масклин вдигна кутийката.
	Докато другите двама се препираха, той тихичко попита:
	— Знаеш ли къде е онова… чакалнята?
	— _Знам_ — отвърна Нещото.
	— Ами да вървим тогаз.
	Ангало се озърна през рамо.
	— Ей, вие там, какво правите?
	Масклин не му обърна внимание.
	— А знаеш ли с колко време разполагаме, преди Внукът Ричард да тръгне за Флорида?
	— _Имате около половин час._
	Номите живеят десет пъти по-бързо от човеците. По-лесно ще е да видиш мишка, ако профучи край тебе на висока скорост, отколкото ном. Това е една от причините повечето човеци въобще да не са ги виждали. А другата причина е, че човеците обикновено не виждат разни неща, щом решат, че такива неща не съществуват. И тъй като разумните човеци много добре знаят, че не съществува такова чудо като хора, високи половин педя, ако един ном не иска да бъде забелязан, той по всяка вероятност _няма_ да бъде забелязан.
	Така че никой не съзря трите размазани петънца, които се стрелнаха през залата. Те се блъскаха в трополящите колела на количките за багаж. Прелитаха като куршуми между краката на бавноподвижните човеци. Плъзгаха се между столовете. Докато прекосяваха един обширен, ехтящ коридор, вече бяха станали почти невидими.
	И изчезнаха зад един фикус.


	Казват, че когато някъде нещо се случи, то влияе върху всичко останало. Това може и да е вярно.
	Или пък просто различни неща често стават по един и същи начин.
	Например:
	В клоните на едно дърво, отдалечено на хиляди мили от Масклин, израснало на висок заоблачен планински склон, растеше някакво растение. Изглеждаше като голямо цвете. То бе приклещено в короната на дървото, а корените му се ветрееха във въздуха и се опитваха да чопнат от мъглата по нещичко, дето ставаше за храна на растението. Научно погледнато, това беше епифитна бромелиада. Това последното растението не го знаеше, но всъщност на него му беше все тая.
	В цвета му се бе събрала малка локвичка.
	А в нея живееха жаби.
	Много, ама много мънички жабчета.
	Жизненият им цикъл и той беше толкова мъничък, че още можеше да ходи само с проходилка.
	Те преследваха насекомите из венчелистчетата. Снасяха яйцата си в локвата. Поповите лъжички порастваха и на свой ред се превръщаха в жаби. Които пък на свой ред умираха, потъваха в локвата и се превръщаха в част от животинския тор в основата на листата, който всъщност помагаше на растението да се изхрани.
	И всичко си вървеше така, откак жабите се помнеха.*
	[* Което ще рече към три секунди. Жабите имат много слаба памет, да знаете.]
	До онзи ден, когато едно жабче, както си гонеше мухите, взе, че се загуби, изпълзя от външната страна на едно венчелистче — или може би листо — и съзря нещо, което никога досега не беше виждало.
	Съзря Вселената.
	По-точно, съзря един клон, протегнал се напред в мъглата.
	А на няколко метра от него, цяло блеснало в капчици влага, огряно от самотен слънчев лъч, се кипреше още едно цвете.
	Жабчето приседна и се втренчи в него.


	— Хххъ! Хххъ! Хххъ!
	Гърдър се опря на стената и запухтя като куче, умиращо от жега през много, ама много слънчев ден.
	Ангало и той пухтеше почти толкова тежко, но се опитваше да го скрие. Лицето му почервеня.
	— Защо _не ни повика_, бе! — тросна се той.
	— Ами вие бяхте толкова заети с тая ваша препирня — обясни Масклин, — че разбрах: ако искам да ви накарам да тичате, единственият начин ще е аз да се затичам.
	— Много ти… мерси, за което — изсумтя Гърдър.
	— Ама на тебе как така нищо ти няма? — забеляза с учудване Ангало.
	— Свикнал съм да тичам — Масклин надникна иззад саксията. — Е, Нещо, дотук добре. Ами сега?
	— _Давайте по коридора._
	— Ама той е пълен с човеци! — писна Гърдър.
	— Навсякъде гъмжи от тях — заключи Масклин. — Нали точно затова тичаме. — Млъкна за миг и после добави: — Виж какво, Нещо, не можем ли да стигнем дотам по някакъв друг начин? Току-що едва не премазаха Гърдър.
	Шарените светлинки затанцуваха в сложни фигури. После Нещото каза:
	— _Каква е целта ви?_
	— Трябва да намерим Внука Ричард! — Гърдър все още се задъхваше.
	— Не. По-важно е да стигнем в тая Флорида — възрази Масклин.
	— Не е! — изрепчи се Гърдър. — Не ща да ти ходя в никаква Флорида!
	Масклин се поколеба. После рече:
	— Май не е сега моментът да ви го казвам, но не бях напълно искрен с вас…
	Той им разказа за Нещото, за космоса и за кораба в небето. Отвред ги притискаше нескончаемият гръмовен шум на сградата, пълна с човеци, търчащи насам-натам по свои си дела.
	Най-накрая Гърдър се обади:
	— Значи, ти изобщо не търсиш Внука Ричард.
	— Мисля, че сигурно той е много важен — побърза да каже Масклин, — ама иначе си прав. Във Флорида се намира едно място, дето има разни… такова, реактивни самолети, които летят много нависоко и слагат по небето разни бибипкащи неща, подобни на радиото.
	— О, я стига! — обади се Ангало. — Как тъй ще слагат неща по небето. Че нали ще паднат!
	— То всъщност и аз не я разбирам тая работа — призна си Масклин, — но ако се качиш достатъчно високо _горе_, то там просто вече няма _долу_. Поне така си го мисля. Както и да е, трябва да отидем във Флорида, да качим Нещото на някой от тия самолети, дето летели много нависоко, пък то щяло само` да свърши останалото, така разправя.
	— Цялото ли да го качим? — учуди се Ангало.
	— Не ще да е по-мъчно от това да откраднеш камион — отвърна Масклин.
	— Ама ти да не предлагаш да _откраднем_ самолет? — И да бе щял, Гърдър не можеше да се ужаси повече от това.
	— Уха! — светнаха очите на Ангало като че вътре в него се бе задействал някакъв енергиен източник. Той обичаше всякакви превозни средства. Особено такива, дето се движат светкавично.
	— И ти си с него, а? — обвинително навири пръст Гърдър.
	— Уха! — повтори Ангало. Изглеждаше така, сякаш съзерцава картина, която само той си вижда.
	— Вие сте луди! — заключи Гърдър.
	— Никой нищо не е споменавал за отмъкване на самолет — бързо се намеси Масклин. — Няма да крадем самолета. Просто ще се повозим на него, надявам се.
	— Уха!
	— И няма да се опитваме да го караме, Ангало!
	— Добре де — сви рамене Ангало. — Ама нека само да предположим, че аз съм вътре в самолета, а пък на шофьора вземе, че му призлее… Ами предполагам, че в такъв случай аз ще трябва да хвана кормилото. Искам да кажа, с Камиона се оправих доста добре…
	— Да, да! Постоянно се блъскаше в какво ли не! — възрази Гърдър.
	— Ама нали тогава се учех да карам. Както и да е, в небето няма в какво да се блъснеш, освен в някой облак, пък те доста мекички ми изглеждат — оправда се Ангало.
	— Ами _Земята_?
	— О, Земята изобщо няма да е проблем. Тя ще е твърде далече.
	Масклин потупа Нещото.
	— Знаеш ли къде се намира самолетът, който заминава за Флорида?
	— _Да._
	— Води ни към него тогава. И ако можеш, не ни прекарвай точно през най-голямата човешка гмеж.


	Валеше кротък дъждец. Бе взело да се свечерява и цялото летище грейна в лампи.
	Абсолютно никой не дочу лекото „дръннн!“, когато мъничката вентилационна решетка на една от външните стени се заклати и падна.
	Три размазани фигурки се плъзнаха по бетона и хукнаха през глава.
	Право към самолетите.


	Ангало погледна нагоре. После още по-нагоре. И още по-нагоре. Най-накрая темето му кажи-речи опря в гърба.
	Още малко и щеше да се разплаче. И постоянно повтаряше:
	— Уха! Оха!
	— Ох, че е грамаден! — смънка Гърдър. Опитваше се да не го гледа. Както повечето номи, родени в Магазина, и той мразеше да не вижда таван, като погледне нагоре. И Ангало беше същият, но имаше едно нещо, дето го мразеше повече и от това да излиза Навънка — и то беше да не пътува на бързи машини.
	— Виждал съм ги как излитат в небето — обади се Масклин. — Наистина летят. Честна дума.
	— Уха!
	Самолетът бе надвиснал над тях — толкова огромен, че ако искаш наистина да видиш колко е грамадански, се налагаше да отстъпваш все по-назад и по-назад. Блестеше под дъжда. Светлините на летището хвърляха зелени и бели отблясъци по страните му. Не, това не беше предмет. Това беше парче небе, приело конкретна форма.
	— Разбира се, отдалече не изглеждат чак толкоз големи… — смънка Масклин.
	Той се втренчи в самолета. Никога през живота си не се бе чувствал тъй дребничък.
	— _Искам го_! — изхленчи Ангало и стисна юмруци. — Вижте го! Уж стои и не мърда, а пък изглежда сякаш че върви, и то страшно бързо!
	— А как ще се качим? — попита Гърдър.
	— Само си представи какви физиономии ще направят нашите хора, ако им се изтресем с _това_! — викна въодушевено Ангало.
	— Представям си ги. Ужасно ясно си ги представям дори — кимна Гърдър. — Ама как ще се качим?
	— Можем да… — подзе Ангало и се сепна. — Що ти трябваше да го казваш!
	— Ей-там, дето се подават колелата, има дупки — посочи Масклин. — Според мен ще можем да се изкатерим.
	— _Не става_ — обади се Нещото изпод мишницата му. — _Отвън няма да можете да дишате. Трябва наистина да влезете вътре в самолета. Там, където се издигат самолетите, въздухът е много рядък._
	— Надявам се. Че гъст ли да е! — натърти Гърдър. — Нали за въздух си говорим.
	— _Ама няма да можете да дишате_ — търпеливо повтори Нещото.
	— Откъде-накъде? — сопна му се Гърдър. — Аз открай време си мога!
	— Близо до земята въздухът е повече — намеси се Ангало. — Четох го в една книга. Като си ниско долу, вдишваш много въздух, а като се качиш горе — малко.
	— И защо така? — упорстваше Гърдър.
	— Де да знам. Сигурно, защото въздухът го е шубе от високото.
	Масклин тръгна по бетона и нагази в локвите — искаше да огледа и далечния край на самолета. Малко по-нататък чифт човеци товареха с някакви машини кашони в самолета през една дупка отстрани. Той се върна обратно, спря се до огромните гуми и се загледа в една дълга тръба високо горе, която стигаше чак до сградата. Посочи я на другите.
	— Човеците май ги товарят вътре през това.
	— Как, през тая тръба ли? Като водата? — учуди се Ангало.
	— Във всеки случай, все ще е по-добре, отколкото да киснем тук навън и да подгизваме — изсумтя Гърдър. — Цял съм вир вода вече!
	— Там има разни стълби, и разни жици, и разни други работи — посочи Масклин. — Не ще да е много мъчно да се изкачим. Все някъде ще намерим дупка, през която да се промушим — той подсмръкна. — Когато човеците строят нещо, винаги оставят по някоя дупка.
	— Хайде бе, хора! — сръчка ги Ангало. — Уха! Иха!
	— А, ако ще се опитваш да го крадеш, по-добре забрави — сряза го Масклин, докато подбутваха отзад леко пълничкия Гърдър, който се носеше в тромав тръс. — Тъй и тъй ще ходи точно там, накъдето сме тръгнали…
	— Ама не и където аз искам да ида! — изхленчи Гърдър. — Аз искам да си ходя вкъщи!
	— … и хич и не мисли, че ще се опитваш да го караш. Много сме малко. Пък и без това предполагам, че ще е много по-сложно, отколкото с камиона. Че това е… Ей, Нещо, ти знаеш ли как се казва?
	— _Конкорд._
	— А така. Конкорд е това! Каквото ще да значи. И ми обещай, че няма да го крадеш!


	2.

	КОНКОРД: Лети два пъти по-бързо от куршум, а вътре раздават пушена сьомга.
	Из „Научна енциклопедия за любознателния млад ном“
	от Ангало де Галантерии


	Да се промъкнеш през някоя цепнатина в тръбата, по която човеците се товареха в самолета, не беше нищо в сравнение с това да свикнеш някак с положението от другата страна.
	Подът в бараките на Кариерата представляваше чисто и просто или голи дъски, или утъпкана земя. В сградата на летището подът пък беше направен от квадратни лъскави камъни. Но тук…
	Гърдър се хвърли по очи и зарови нос в него.
	— Килим! — почти изплака той. — О, килим! Мислех си, че едва ли някога ще те видя пак!
	— О, я ставай! — сръга го Ангало. Чак на него му стана неудобно — самият Абат да се държи по тоя начин пред някого, дето колкото и добър приятел да им беше, все пак не беше роден в Магазина.
	Гърдър неловко се изправи.
	— Извинявайте — измърмори той и взе да се изтупва. — Не знам какво ме прихвана. Просто в мен се събудиха спомени, това е. Истински килим! От _месеци_ не съм виждал такова нещо!
	Той шумно се изсекна.
	— Нали си спомняш какви красиви килими имаше в Магазина! Ама красиви! Пък какви шарки имаха…
	Масклин погледна нагоре по тръбата. Приличаше му на коридорите в Магазина, само дето светлината беше по-ярка.
	— Давайте да мърдаме оттук — подбутна ги той. — Много е открито. Къде отидоха всичките ония човеци, а, Нещо?
	— _След малко пристигат._
	— Откъде го _знае_ пък това? — почти се обиди Гърдър.
	— Слуша какво си говорят другите машини — обясни Ангало.
	— _На този самолет също има много компютри_ — обади се Нещото.
	— Е, ами много хубаво — колебливо се обади Масклин.
	— Поне ще има с кого да си приказваш.
	— _Ама те са доста тъпички_ — Нещото успя да изрази презрение, без да разполага с каквито и да било изразни средства.
	След няколко метра коридорът преминаваше в нещо по-различно. Масклин виждаше завеса и нещо, което много приличаше на ръба на стол.
	— Добре, Ангало — рече той. — Ти водиш. Знам, че ти се иска.


	Изминали бяха две минути.
	Тримата стояха под една седалка.
	Масклин никога не се бе замислял как ли изглеждат самолетите отвътре. Беше прекарвал дни наред там, върху оная скала, да ги гледа как излитат. Разбира се, беше се сетил, че вътре има човеци. Човеците бяха навсякъде. Ала никога не се беше замислял какво ли е вътре. Ако някъде съществуваше нещо, дето да изглежда като направено от много навънчета, то това беше тъкмо самолет в полет.
	Ала на Гърдър вече му бе дошло твърде много. Ронеше сълзи.
	— Електрическо осветление! — изхълца той. — И пак килими! И големи меки седалки! Че и салфетки им постлали отгоре! И никъде ни помен от кал! Даже и табели си има!
	— Е, по-леко, де — безпомощно го потупа Ангало по рамото. — Знам, хубаво си беше в Магазина. — Той погледна Масклин. — Трябва да признаеш, че беше доста неочаквано. Аз се надявах тука да има…, ами, жици разни, тръби, интересни лостове, такива ми ти работи. Пък то — Мебелният отдел на „Арнолд Брос“, едва ли не!
	— Не трябва да оставаме тук — огледа се Масклин. — Само след мъничко ще гъмжи от човеци. Спомнете си какво ни каза Нещото.
	Помогнаха на Гърдър да стане и се понесоха в тръс под редовете от седалки, влачейки го по средата.
	Само че това тук не прилича на Магазина поне в едно много важно отношение — осъзна Масклин. Почти нямаше къде да се скриеш. В Магазина все се намираше закътано място да се спотаиш, да се промъкнеш…
	До тях вече долиташе далечна шумотевица. Най-накрая откриха някаква ниша зад една завеса. В тази част на самолета нямаше седалки. Масклин пропълзя вътре, като тикаше пред себе си Нещото.
	Сега шумотевицата вече не беше далечна. Много близка беше. Той извърна глава и на по-малко от педя от себе си забеляза човешки крак.
	Отзад, в металната стена на нишата, имаше друга дупка, през която минаваха дебели жици. Беше тъкмо толкова голяма, че през нея да минат един Ангало и един Масклин. (И достатъчно голяма, че да мине и един паникьосан Гърдър, при условие че другите двама са го хванали за ръцете и дърпат ли дърпат.) Не че беше много просторно, но поне не се виждаха.
	Да, ама и те нищо не виждаха. Лежаха наблъскани в мрака като сардели и се опитваха да се настанят що-годе удобно върху жиците.
	След малко Гърдър се обади:
	— Май ми помина…
	Масклин кимна.
	Отвсякъде прииждаха какви ли не шумове. Някъде надалеч нещо издрънча, после пак и пак. Долетя и жалейното гъгнене на човешки гласове. После ги разтресе. Яко.
	— Ей, Нещо? — прошепна Масклин.
	— _Да?_
	— Какво става?
	— _След малко самолетът ще се понесе по въздуха._
	— О, така ли?
	— _Знаете ли какво означава това?_
	— Ами… не.
	— _Ще лети. Да се понесе значи, че нещо ще го носи. Пък въздух си е именно въздух. Значи ще го носи въздухът._
	Масклин чуваше как диша Ангало.
	Той се намести възможно най-удобно между металната стена и един дебел наръч жици, и се взря в тъмното.
	Мълчаха. След малко последва лек трус. После усетиха, че се движат.
	Нищо друго не се случи. И продължи да не се случва.
	Най-накрая Гърдър се обади. Гласът му трепереше от ужас.
	— Много ли е късно вече да слезем, ако…
	Внезапен далечен тътен довърши изречението наместо него. Глухо трополене разклати всичко наоколо — леко, ала стабилно.
	Последва тежка пауза. Сигурно така се чувства топката в момента, когато тъкмо са я хвърлили нагоре, и започва да пада надолу. Изведнъж нещо ги подхвана и тримата и ги струпа в боричкаща се купчинка. Подът упорито се опитваше да стане стена.
	Номите се вкопчиха един в друг, спогледаха се и писнаха в един глас.
	След малко млъкнаха. Май нямаше кой знае какъв смисъл да продължават с пищенето. Пък и въздухът им беше свършил.
	Подът лека-полека взе да се държи като нормален под и заряза амбициите си да става стена.
	Масклин избута крака на Ангало от врата си.
	— Мисля, че летим — обади се той.
	— Че то такова ли било? — едвам успя да избъбре Ангало. — Като го гледаш от Земята, някак си по-изящно изглежда.
	— Някой нещо да е пострадал?
	Гърдър се стегна и се изправи.
	— Цял съм в синини — оплака се той. После се изтупа. А сетне, тъй като номската природа е неспособна да се промени, добави: — Да ни се намира нещо за ядене?
	За ядене не бяха се сетили.
	Масклин втренчи поглед зад гърба на Гърдър, в тунела, пълен с жици.
	— То може и да не ни потрябва — несигурно каза той. — Нещо, колко време ще пътуваме до Флорида?
	— _Капитанът тъкмо съобщи, че ще пътуваме шест часа и четирийсет и пет минути_ — обясни Нещото.*
	[* За един ном това се равнява на около два дни и половина.]
	— Заплашва ни гладна смърт! — стресна се Гърдър.
	— Може пък и да се намира нещо за ловуване? — озърна се Ангало с надежда.
	— Едва ли — побърза да попари надеждите му Масклин. — Не ми изглежда тук да живеят мишки.
	— Човеците имат ядене — обади се Гърдър. — На тях ядене винаги им се намира.
	— Знаех си, че ще го кажеш — подметна Ангало.
	— Просто няма как да е иначе. Здравият разум ми го подсказва.
	— Чудя се, дали не можем да погледнем навън през някой прозорец? — запита се Ангало. — Ще ми се да видя с каква скорост пътуваме. И как всичките дървета и разните му там работи профучават под нас, и…
	— Вижте какво — побърза да се намеси Масклин, преди нещата да са станали неконтролируеми. — Дайте да поизчакаме? Да се поуспокоим и тримата. Починете си сега малко. А после може и ядене да потърсим.
	Отново кротнаха. Тук поне беше сухо и топло. Едно време, като живееше в оная дупка край насипа, на Масклин твърде често му се бе случвало да е мокър и премръзнал, че да отхвърли каквато и да било възможност да поспи на сухо и топло.
	Той задряма…


	Носещи се по въздуха.
	Родени във въздуха?!
	Може би в самолетите също живееха стотици номи — също така, както бяха живели и в Магазина. Може пък да си живееха някъде под покрития с килим под и ето, самолетът ги разнася по всички онези места, които Масклин бе виждал на единствената карта, дето изобщо успяха да намерят. Тя беше в някакво тефтерче, а изписаните по нея имена на далечни краища му звучаха като магия — Африка, Австралия, Китай, Екватор, Произведено в Хонконг, Исландия…
	И може би тукашните номи никога не поглеждаха през прозорците. А току-виж, изобщо не знаеха, че летят.
	Почуди се дали пък Грима не е искала да му каже точно това, като му разправяше всички онези работи за жабчетата и за цветята. Беше ги прочела в някаква книга. Можеш цял живот да си живееш на някое мъничко-мъничко място и да си мислиш, че то е целият свят. Да, ама тогава той беше много ядосан и изобщо не му се щеше да я слуша.
	Е, да — но сега вече се бе измъкнал от цветето, нямаше грешка!


	Жабчето доведе и други млади жабчета на онова място сред листака — на ръба на техния свят-цвят.
	Те се вторачиха в клона. Не, там нямаше само едно-единствено цвете — имаше ги с дузини, макар че точно това жабите не можеха да си го помислят. Жабите могат да броят само до едно.
	Та значи, цветята бяха много.
	И те дълго, дълго ги гледаха ококорено. Кокоренето е едно от малкото неща, за които жабите наистина си ги бива.
	В мисленето обаче хич ги няма. Много ще е хубаво да кажем, че мъничките жабчета мислили дълго и упорито — за новото цвете, за живота в старото, за необходимостта да изследваш света, за възможността той да е по-голям от една локва с венчелистчета по края…
	Да, ама те си мислеха следното:
	… мип-мип… мип-мип… мип-мип…
	Ала онова, което ЧУВСТВАХА, не можеше да се побере в цветето. Твърде голямо беше.
	Бавно, внимателно и без сами да разбират защо, те едно по едно тупнаха върху клона.


	Нещото избипка учтиво.
	— _Може би ще ви е интересно да разберете_ — осведоми ги то, — _че току-що счупихме космическата бариера._
	Масклин изгледа другите двама. До гуша му беше дошло вече.
	— Добре. Я сега си признайте. Кой я счупи?
	— Не ме гледай така! — нацупи се Ангало. — Нищичко не съм пипнал!
	Масклин се прокрадва до ръба на дупката и надникна навън.
	Там навън имаше чифт човешки крака. Крака на женски човек — поне такива изглеждаха. Обикновено те бяха обути с по-неудобните обувки.
	Доста неща можеш да научиш за човеците, като им гледаш обувките. То и без това номите най-често нямаха възможност да погледнат по-нагоре. Останалата част от човека обикновено им изглеждаше като чифт ноздри нейде във високото, плюс още едно-друго.
	Масклин взе да души.
	— Тук някъде има ядене — съобщи той.
	— Какво ядене? — поинтересува се Ангало.
	— Каквото ще да е! — избута го Гърдър. — Каквото ще да е — аз смятам да го _ям_!
	— Дръпнете се назад! — Масклин тикна Нещото в ръцете на Ангало. — Аз ще отида! Ангало, не му позволявай да мърда оттук!
	Той се стрелна навън, притича покрай завесата и се плъзна край нея. Само след секунди вече се бе придвижил до ръба й. Иззад завесата се подаде оченце, а над него — наежена вежда.
	Стаята представляваше нещо като място, където раздаваха храна. Женските човеци вадеха от една дупка в стената табли с ядене и ги разнасяха насам-натам.
	Номското обоняние е по-остро и от лисичото. Масклин едвам се сдържаше да не му потекат лигите. Трябваше да си признае — да ловуваш и да отглеждаш растения си беше много хубаво нещо, но такова ядене изобщо не можеше да се мери с храната, която си намираш покрай човеците.
	Един от женските човеци постави последната табла върху количка и взе да я бута. Мина край Масклин. Колелата бяха големи почти колкото него.
	Докато количката скърцаше край Масклин, той изскокна от скривалището си, метна се върху нея и се промуши между шишетата. Знаеше си, че е глупаво да го прави. Но все пак по биваше, отколкото да седиш заседнал в някаква си дупка заедно с двама идиоти.
	Обувки, обувки, обувки. Едни — черни, други — кафяви… Едни с връзки, други без връзки… В два-три чифта нямаше крака — човеците си ги бяха събули.
	Количката си вървеше. Масклин погледна нагоре.
	Тела, тела, тела. А отгоре им — глави, глави, глави. Отпреде им — лица. Лица, ли…
	Масклин се метна обратно сред бутилките.
	Отсреща го гледаше Внукът Ричард.
	Да, това беше същото онова лице от вестника. Не можеше да бъде друго. Всичко си беше на мястото — и късата брадица, и усмихнатата уста, и многото зъби вътре. И косата, дето по-скоро изглеждаше като лъскави кълчища, отколкото да бе нормална коса, израсла по нормалния начин.
	Внукът Ричард (39).
	Лицето се взря в него за миг, после отмести поглед.
	Няма как да ме е видял, рече си Масклин. Тук добре съм се скрил.
	Какво ли ще направи Гърдър, като му кажа?
	Ще пощурее, какво ще направи.
	Май е по-добре засега да си трая. Ей, ама това е страхотна идея. И без това си имаме достатъчно ядове.
	39. Или имаше още 38 Внуци Ричардовци — пък то сигурно не беше така — или пък това бе вестникарският начин да се каже, че е на 39 години. Почти на половината години на Магазина. А номите от Магазина разправят, че Магазинът бил стар като света. То знам, че не е вярно и не може и да бъде, ама…
	Чудя се — какво ли е да живееш почти цяла вечност?
	Той се окопа по-дълбочко сред нещата на таблата. Повечето бяха шишета, но имаше и две-три торби, пълни с някакви буци на бучки — малко по-дребни от юмрука на Масклин. Взе да мушка с ножа си хартията; най-накрая успя да пробие достатъчно голяма дупка и измъкна една от тях навън.
	Излезе осолен фъстък. Все беше някакво начало.
	Той сграбчи пакета — и точно тогава надолу се протегна ръка.
	Беше толкова близо, че можеше да я пипне.
	Беше толкова близо, че и _тя_ можеше да го пипне.
	Видя как червените нокти се плъзнаха край него, сключиха се бавно около друг пакет с фъстъци и се оттеглиха.
	Чак по-късно на Масклин му просветна, че жената, която раздаваше яденето, нямаше как да го види. Тя просто е протегнала ръка към таблата, за да вземе нещо, за което е знаела предварително, че се намира там — а това почти със сигурност не включваше Масклин.
	Да, така реши той по-късно. Но в онзи миг, когато въпросната човешка ръка почти го забърса по главата, нещата изглеждаха доста по-инакви. Той изхвърча с плонж от количката, удари се в килима, претърколи се и се навря под най-близката седалка.
	Дори не изчака дъх да си поеме. Опитът го бе научил, че спреш ли да си поемеш дъх — сгащват те. Той запрепуска от седалка към седалка. Блъскаше се в гигантски крака, в захвърлени на пода обувки, в изпуснати вестници и чанти. Когато пресичаше пътеката покрай дупката с яденето, и ном да го беше гледал, пак щеше да види само размазано петно. Не спря дори когато най-после стигна до дупката. Просто се метна и префуча през нея. Даже и не докосна стените.


	— Фъстък ли? — рече Ангало. — Един, за тримата? Че то и по хапка няма да се падне на ном!
	— Какво предлагаш тогава? — кисело се обади Масклин. — Да не искаш например да отидеш при оная жена, дето раздава яденето, и да й кажеш: „Ей, там долу има три прегладнели мъничета?“
	Ангало се вторачи в него. Масклин вече дишаше спокойно, но лицето му все още пламтеше.
	— Че знаеш ли, може пък да си струва да опитаме…
	— Какво!
	— Е, ами ако ти си човек, би ли очаквал да видиш номи в самолет?
	— Естествено, че и през ум няма да ми мине…
	— На бас тогава, че ако ги видиш, ще се шашнеш! А?
	— Да не би да предлагаш да се покажем пред някой човек нарочно? — подозрително запита Гърдър. — Нали знаеш, никога не сме правили нищо подобно…
	— Аз току-що едва не го направих — обади се Масклин. — И хич не съм се разбързал да го повтарям!
	— Искаш да кажеш, че, разбира се, предпочитаме да си гризнем сега тоя фъстък и после да умрем от гладна смърт? А?
	Гърдър се взря с копнеж в парченцето фъстък, което държеше. Разбира се, в Магазина бяха яли фъстъци — най-вече покрай Коледния Панаир. Тогава отдел „Хранителни стоки“ преливаше от разни храни, които обикновено не се появяваха през другите сезони. Фъстъците бяха чудесен завършек на един обяд. Вероятно бяха и чудесно начало на един обяд. Онова, което със сигурност не бяха, беше самият обяд.
	— И какъв е планът? — неохотно измърмори той.


	Едната от човечките, които раздаваха храната, тъкмо вземаше табли от един рафт, когато нещо се размърда и я накара да вдигне очи. Главата й бавно се извърна встрани.
	Нещо мъничко и черничко се беше навело към дясното й ухо.
	То навря палчета в ушенцата си, разпери пръсти и се изплези.
	— Ппппппръц! — рече Гърдър.
	Подносът се изхлузи из ръцете на човечката и тресна о пода. Човечката издаде протяжен звук — като писклива сирена, и се дръпна назад, покрила уста с шепи. Най-накрая се извъртя — много бавно, като дърво, което се гласи да падне — и се шмугна между завесите.
	Когато се върна — водеше още един човек с нея — мъникът беше изчезнал.
	Повечето ядене — също.


	— Не помня откога не съм ял пушена сьомга. — Усмивката на Гърдър преливаше от щастие.
	— Мммммммпфпф! — отвърна му Ангало.
	— Ама виж се как ядеш! — свирепо го сряза Гърдър. — Бива ли така — тикаш всичкото в устата си, и после, каквото остане, го кършиш! Че какво ще кажат хората?
	— Т’ня’а’ора — измърмори Ангало. — С’м’ти и ’асклин.
	Масклин отвори една кутийка с мляко. Беше съвсем мъничка, като за номи правена.
	— Е, тъй по` бива, а? — ухили се Гърдър. — Нормална храна. И се добива по нормален начин — вади се от разни кутии и хартии. Няма какво да я чистиш от калта като оная в Кариерата. Пък и я какво е топло и хубаво тук вътре. Само така трябва да се пътува. Някой да иска… — Той колебливо побутна нещо. Не му беше ясно какво е. — … такова?
	Другите двама поклатиха глави. Онова в чинийката беше едно такова лъскаво, розово, на бучки, отгоре му беше бучната черешка, и незнайно защо, ама намязваше на нещо, дето няма да го ядеш, дори и да ти го тръснат в чинията след седмица пълен глад.
	— Какво е на вкус? — попита Масклин, след като Гърдър се престраши да сдъвче една хапка.
	— Розово едно такова — отвърна Гърдър.*
	[* Подобни странни бучкави неща с розов такъв един вкус се появяват, кажи-речи, при всяко ядене във всички самолети. Никой не знае защо. Вероятно съществуват някакви специални причини от религиозен характер.]
	— Някой да иска фъстък за десерт? — предложи Ангало. — Никой? Ами я да го разкарам тогава.
	— Да не си посмял! — скара му се Масклин. И двамата го погледнаха. — Извинявай. Искам да кажа, че не е редно. Не е хубаво да се хвърля храна, и то свястна.
	— _Грехота е_ — превзето рече Гърдър.
	— Хмммм. За грехота не знам, ама че е тъпо, тъпо е. По-добре го прибери в торбата, че знаеш ли кога ще ти потрябва.
	Ангало се протегна, после се прозя.
	— Ех, как добре ще ми дойде сега една баня…
	— Никъде не виждам вода — огледа се Масклин. — Сигурно все някъде има мивка или тоалетна, ама хич не ми идва наум къде бихме могли да ги потърсим.
	— Та като каза тоалетна… — подхвана Ангало.
	— В другия край на тръбата, моля — любезно рече Гърдър.
	— _И внимавай с жиците_ — обади се и Нещото. Ангало кимна озадачено и се запромъква в мрака.
	Гърдър се прозя и се изпъна.
	— Тия човечки, дето раздават яденето, няма ли да тръгнат да ни търсят?
	— Едва ли — отвърна Масклин. — Едно време, като живеехме Навънка, преди да дойдем в Магазина, човеците понякога са ни виждали, дума да няма. Ама сигурно не са вярвали на очите си. Щото ако бяха виждали някога _истински_ ном, нямаше да правят ония смахнати градински чучела.
	Гърдър бръкна из гънките на расото си и измъкна оттам картинката с Внука Ричард. Дори на мътната светлина в тръбата Масклин се убеди, че това е човекът от онази седалка. Онзи нямаше бразди по лицето като този — картинката твърде дълго бе стояла сгъната — нито пък беше направен от малки точици, ама като не броим това…
	— Мислиш ли, че е някъде наблизо? — замечтано рече Гърдър.
	— Може би, може би… — На Масклин изведнъж му стана чоглаво. — Ама виж какво, Гърдър… Ангало може и да прекалява, но може и да е прав… Може пък Внукът Ричард да си е просто човек като другите, нали разбираш. Може пък човеците наистина да са построили Магазина само за човеци. А вашите прадеди да са се настанили в него, защото… Е, ами защото вътре е било сухо и топло. И…
	— Изобщо не те слушам, да знаеш! — сопна му се Гърдър. — Изобщо нямам намерение да те слушам как ми разправяш, че не сме нищо повече от мишките и плъховете! Ние сме нещо много важно!
	— Нещото съвсем ясно твърди, че сме дошли тук отнякъде, Гърдър — меко възрази Масклин.
	Абатът сгъна снимката.
	— Може и да сме. Пък може и да не сме. Все тая.
	— Ангало смята, че ако е вярно, изобщо не е все тая.
	— Не виждам защо! Истината не е само една — сви рамене Гърдър. — Аз мога да река: ти — това си просто сума ти прах, разни сокове, кокали и космалаци, всичкото това събрано накуп — и ще бъда прав. Но мога да река и така: ти си нещо, което съществува вътре в главата ти, а като умреш, изчезва — и пак ще бъда прав. Питай и Нещото, ако щеш.
	Шарените светлинки замигаха по повърхността на Нещото.
	Масклин изглеждаше потресен.
	— Никога не съм го питал за това!
	— А защо? Това ще е първото нещо, за което ще го питам _аз_ — натърти Гърдър.
	— А пък то сигурно ще ти каже нещо като „Изчисленията невъзможни“ или „Лошо зададени параметри“ — изсумтя Масклин. — То все така казва, като не ще да си признае, че не знае нещо. Ей, Нещо?
	Нещото не отговори. Шарките му се смениха.
	— Нещо? — повтори Масклин.
	— _Наблюдавам комуникациите._
	— Често го прави, като му доскучае — продължи Масклин. — Седи си и си слуша разни невидими съобщения, дето витаят из въздуха. Нещо, обърни ми малко внимание, ако обичаш. Важно е. Ние искаме да…
	Светлинките се размърдаха. Повечето от тях почервеняха.
	— Нещо! Ние…
	Нещото прещрака. То така се прокашляше.
	— _Забелязан е ном в пилотската кабина._
	— Виж сега какво, Нещо, такова, ние… КАКВО?!
	— _Повтарям: забелязан е ном в пилотската кабина._
	Масклин метна разярен поглед наоколо.
	— Ангало?!
	— _Изключително вероятно е_ — заключи Нещото.


	3.

	ПЪТУВАЩИ ЧОВЕЦИ: Едри, прилични на номи същества. Голяма част от човеците прекарват много време в пътуване от едно място на друго, което е доста странно, тъй като онова място, на което отиват, обикновено и без това е претъпкано с човеци. Вж. също ЖИВОТНИ, ИНТЕЛИГЕНТНОСТ, ЕВОЛЮЦИЯ и КРЕМ КАРАМЕЛ.
	Из „Научна енциклопедия за любознателния млад ном“
	от Ангало де Галантерии


	Гласовете на Масклин и Гърдър се блъскаха нагоре-надолу из тръбата, докато двамата се промъкваха през жиците.
	— Тъкмо се бях замислил, че нещо много се забави! — Не трябваше да го пускаш самичък! Нали го знаеш какъв е! Дай му на него някоя машина да подкара!
	— Кой, _аз_ ли не трябвало да го пускам?!
	— Той просто няма никакво чувство за… Ами сега накъде?
	Ангало бе споменал, че си е представял как вътре в самолета е пълно с оплетени жици и тръби. Почти беше познал. Едвам се провираха през света на кръстосаните кабели, който се намираше под тукашния под.
	— Стар съм вече аз за такива работи! В живота на всеки ном идва един момент, когато е крайно време да престане да пълзи из вътрешността на разни ужасни летящи машини!
	— Че колко пъти ти се е случвало досега?!
	— И един път ми стига!
	— _Наближаваме_ — обади се Нещото.
	— Ето, виж какви работи стават, като им се покажем! Това е нашата Присъда! — издекламира Гърдър.
	— Ама чия? — мрачно се обади Масклин и го побутна да върви.
	— Какво искаш да кажеш?
	— Ами като е присъда, все някой трябва да ни е осъдил, нали? Та, кой?
	— Аз не го казах буквално!
	Масклин се спря.
	— А сега накъде, Нещо?
	— _Току-що съобщиха на човечките, раздаващи храна, че на борда е забелязано странно същество_ — каза Нещото. — _Ние се намираме точно там. Има много компютри._
	— И те си приказват с тебе, а?
	— _Малко. Те са като децата. Повече слушат аз какво им говоря_ — самодоволно обясни Нещото. — _Не са кой знае колко умни._
	— И сега какво ще правим? — попита Гърдър.
	— Ами ще… — Масклин се подвоуми. Думите „го избавим от беда“ изскочиха отнякъде и се наместиха по-нататък в изречението. Бяха хубави, силни думи. Копнееше да ги каже. Бедата беше там, че след тях се тътреше и една много по-простичка, много по-гадничка думичка — и тя беше „Как?“
	— Според мен няма да се опитат да му направят нищо лошо — каза той. Надяваше се наистина да е така. — Сигурно ще го приберат някъде. Трябва да намерим такова място, че да можем да погледнем какво става. — Той безпомощно се взря в кабелите и в сложните метални джаджи, опнали се пред тях.
	— Тогава по-добре ме остави аз да водя — каза Гърдър, все едно, че се разбираше от само себе си.
	— Защо?
	— Тебе много те бива да се ориентираш навън — побутна го встрани абатът, — обаче ние от Магазина пък чудесно се оправяме вътре. — Той потри ръце. — Ха така! — Сграбчи един кабел и се плъзна в някаква дупка, която Масклин въобще не беше забелязал.
	— Като малък ги правех тия работи — обясни абатът. — Какви ли не номера правехме!
	— Да, да? — На Масклин му стана интересно.
	— Май че е оттука. Внимавай с тия жици. О, да… Лазехме нагоре-надолу по асансьорните шахти, влизахме и излизахме от телефонното табло, както си искаме…
	— А пък разправяше, че сегашните младежи губели твърде много време в търчане насам-натам, и само пакости ги бивало да вършат!
	— А? Аха, да. Е, това тяхното си е чисто своеволие. — Тонът на Гърдър стана сух. — Ние едно време имахме волен дух! Я да пробваме оттука.
	Промъкнаха се между две топли метални стени. Отпреде им грейна светлина.
	Масклин и Гърдър се метнаха по корем и запълзяха напред.
	Стаята беше с доста странна форма. Не беше много по-голяма от кабината на камиона. И, също като нея, тя представляваше просто онова място, от което човеците управляват машинариите.
	А машинариите бяха много.
	Те покриваха и пода, и стените: лампички, шайбички, копчета, лостове.
	Ако Доркас беше тук, никога не бихме могли да го изкараме от тая стая — помисли си Масклин. Ангало е тук някъде. Него трябва да го изкараме на всяка цена.
	На пода бяха коленичили двама човеци. До тях стоеше права и една от човечките, дето раздаваха ядене. Всичките усилено мучаха и ръмжаха.
	— Човешки език — промърмори Масклин. — Ще ми се да можехме да ги разбираме…
	— _Ами добре_ — обади се Нещото. — _Слушайте сега._
	— Ама ти разбираш човешки?
	— _Естествено. Че това е просто номски на по-бавни обороти._
	— Какво? Какво?! Ама ти никога не си ни го казвал! Как си могъл да не ни го кажеш!
	— _Не съм ви казал милиарди неща. От кое бихте искали да започна?_
	— Например от това да ми кажеш за какво си говорят в момента — каза Масклин. — Моля те!
	— _Единият от човеците току-що каза: „Сигурно ще да е била някоя мишка.“ Пък другият му рече: „Покажи ми мишка с дрехи и тогава и аз ще призная, че е било мишка.“ А пък жената каза: „Изобщо не беше мишка, ви казвам. Пръцна ми в лицето (удивителна).“_
	— Не те е срам! — Масклин изгледа Гърдър накриво. — Така да ни излагаш!
	— Не съм правил нищо такова! — защити се Гърдър. — Аз само й казах ппппррръц! Ей-така!
	— _Единият от човеците току-що каза: „Поглеждам аз и онова ми се блещи насреща от прозореца.“_
	— Ангало е, няма кой друг да е — кимна Гърдър.
	— _А пък другият коленичил човек сега каза: „Е, каквото ще да е, ама сега е зад онова дърво и няма къде да ходи.“_
	— Вижте го, маха част от стената! — прехапа устни Масклин. — О, не! Олеле, бърка вътре!
	Човекът измуча.
	— _Човекът каза: „Ухапа ме! Ухапа ме, таласъмът му с таласъм“_ — преведе Нещото със спокоен глас.
	— Ами да. Той Ангало си е такъв — кимна Гърдър. — Цял бащичко. Да го притиснеш така, че вече да няма накъде, пак ще се бие до последно.
	— Ама те не знаят с кого си имат работа! — разпали се Масклин. — Видели са го, ама той им е избягал! И сега се карат — те просто _не могат_ да повярват в номите! Ако го измъкнем, преди да са го хванали, сигурно все пак ще почнат да мислят, че е било мишка или нещо такова!
	— Предполагам, че можем да заобиколим — вътре по стената, и да излезем там — взе да разсъждава Гърдър. — Но ще ни отнеме много време.
	Масклин огледа отчаяно кабината. Освен тримата човеци, които се опитваха да хванат Ангало, отпред имаше още двама. Това трябва да са шофьорите — помисли си.
	— Не се сещам за нищо, ама за нищо — призна си той. — Ей, Нещо, ти да се сещаш за нещо?
	— _Мога да се сетя за практически неограничен брой неща._
	— Искам да кажа — можеш ли да ни помогнеш да избавим Ангало?
	— _Да, мога._
	— Ами по-добре ни помогни тогава!
	— _Добре._
	Миг по-късно се разнесе плътният дрънчащ вой на алармени звънци. Засветкаха лампички. Шофьорите се разкрещяха, приведоха се напред и защракаха с разни копчета.
	— Какво става? — зачуди се Масклин.
	— _Възможно е човеците да са се смаяли от факта, че тази машина вече не е под тяхно управление_ — обясни Нещото.
	— Така ли? Ами кой кара тогава?
	Светлинките се разбягаха по повърхността на Нещото в гладки вълнички.
	— _Аз._


	Едно от жабчетата падна от клона и безшумно се гмурна в балдахина от листа, далече-далече надолу. Тъй като животните, които са много мънички и много лекички, могат да падат дълго време, без да им стане нищо, по всяка вероятност то е оцеляло долу в горския свят и е изживяло второто най-интересно приключение, което някога се е случвало на някое жабче.
	Останалите продължиха да пълзят напред.


	Масклин подбутваше Гърдър по претъпкания с жици метален канал. Над главите им се носеха човешко ръмжене и трополене на човешки крака.
	— Според мен май не им харесва много тая работа — сподели Гърдър.
	— Но те нямат никакво време да търсят нещо, дето и без това сигурно е било мишка!
	— Каква ти мишка! Нали е Ангало!
	— Да, ама после _ще решат_, че е било мишка. Май човеците не обичат да научават неща, които могат и да ги разтревожат.
	— Че те и номите са същите! — рече Гърдър.
	Масклин погледна Нещото. Пак бе го стиснал под мишница.
	— Наистина ли ти караш Конкорда?
	— _Да._
	— Пък аз си мислех, че за да караш някоя машина, трябва да въртиш кормила, да сменяш скорости, такива ми ти работи…
	— _Всичко това тук го правят машини. Човеците само натискат копчетата и въртят шайбите, и така нареждат на машините какво да правят._
	— Ами _ти_ какво правиш?
	— _Командвам_ — отвърна Нещото.
	Масклин се вслуша в приглушения шум на моторите.
	— Мъчно ли е?
	— _Само по себе си — не. Човеците обаче се опитват да се месят._
	— Ами тогава ще е по-добре да намерим Ангало по възможно най-бързия начин — рече Гърдър. — Давай.
	Инч по инч, те се запромъкваха по друг тунел сред гъмжилото от кабели.
	— Трябва да са ни благодарни, че позволихме на нашето Нещо да върши тяхната работа — рече Гърдър с благоговение.
	— Всъщност не мисля, че споделят мнението ти — промърмори Масклин.
	— _Летим на височина 55 000 фута с 1 352 мили в час_ — съобщи Нещото.
	Не последва никакъв коментар.
	Нещото добави:
	— _Това е много нависоко и много бързо._
	— Ами хубаво — Масклин бе загрял, че се очаква да кажат нещо по случая.
	— _Ама много, много бързо._
	Двамата номи се промъкнаха през един тесен процеп между метални пластини.
	— _Всъщност, по-бързо и от куршум!_
	— Да не повярваш — обади се Масклин с невероятно спокоен глас.
	— _Два пъти по-бързо от скоростта на звука в тази атмосфера!_ — не спираше Нещото.
	— Еййй!
	— _Чудя се дали не мога да ви го обясня по друг начин._ — В тона на Нещото успя да се промъкне леко раздразнение. — _Може да стигнем от Магазина до Кариерата за петнайсет секунди!_
	— Ами тогава хубаво, че не ни се е случило на пътя, докато пътувахме натам — обади се Масклин.
	— О, я стига си го дразнил — скара му се Гърдър. — То просто иска да каже, че е добро момче… добро Нещо — поправи се той.
	— _Изобщо не се и опитвам_ — рече Нещото. Май доста бързаше да го прекъсне. — _Просто исках да изтъкна, че тази машина е изключително сложна, и за да я управляваш се изисква голяма сръчност._
	— Ами тогава май ще е по-добре да не приказваш толкова!
	Светлинните вълнички потекоха към Масклин.
	— Това беше гадно от твоя страна — упрекна го Гърдър.
	— Ами виж какво, цяла година вече върша все онова, което Нещото ми нарежда, пък то и едно „благодаря“ не се сети да каже! — избухна Масклин. — Абе… колко са все пак петдесет и пет хиляди фута?
	— _Десет мили. Разстоянието от Магазина до Кариерата и обратно._
	Гърдър се сепна и спря.
	— _Горе?!_ Толкова високо _горе_?!
	— Ей, не започвай пък ти сега — побърза да го прекъсне Масклин. — Не ни ли стигат ядовете с Ангало! И престани да подпираш тая стена!
	Гърдър бе станал бял-беленичък.
	— Сигурно сме се вдигнали чак сред онези белите, рунтавите работи… облаците…
	— _О, не_ — обади се Нещото.
	— Е, това поне мъничко ме успокоява…
	— _Облаците са много по-надолу от нас._
	— Олеле!
	Масклин сграбчи абата за ръката.
	— Ей, ами Ангало! Сещаш ли се?
	Гърдър бавно кимна и запристъпва напред със затворени очи като се подпираше, на каквото напипа.
	— Ей, няма какво да си губим акъла — рече Масклин. — Нищо че сме толкоз нависоко. — Той погледна надолу. Металът под него си изглеждаше стабилен и твърд. За да погледнеш през него долу към земята, ти трябваше въображение.
	— Уф! — каза той. — Хайде, Гърдър. Дай ръка.
	— Точно под носа ти е!
	— Извинявай. Няма как да я видя със затворени очи.
	Запромъкваха се предпазливо изгора-надолу из жиците. Това май трая вечно. Най-накрая Гърдър се обади:
	— Така няма да стане. Не виждам достатъчно голяма дупка, за да се промъкнем. Ако имаше такава, Ангало вече да я е намерил.
	— Ами тогава ще трябва да намерим начин да се напъхаме в кабината и да го измъкнем оттам.
	— С всичките ония човеци вътре?!
	— Те са твърде заети, че да ни забележат. Нали така, Нещо?
	— _Точно така._


	Има едно място, толкова високо горе, че там „долу“ няма.
	Малко по-надолу от въпросното място една бяла стрела се носеше по ръба на небето, надбягваше нощта, изпреварваше слънцето, и за няколко часа прекоси океана — някогашният край на света…


	Масклин се спусна внимателно на пода и се промъкна напред. Човеците не го и погледнаха.
	Надявам се, че Нещото наистина знае как се кара тоя самолет — помисли си той.
	Приплъзна се към онова табло, зад което, ако имаха късмет, се криеше Ангало.
	Така хич не беше добре. Не беше свикнал да се показва по този начин. Разбира се, едно време, когато ловуваше сам, сигурно е било и по-зле. Ако нещо го бе издебнало, хич нямаше и да разбере. Че какво представляваше той тогава — една хапка! Само че никой не би могъл да каже какво ще правят човеците с един ном, ако го хванат…
	Той се стрелна в благодатната сянка.
	— Ангало! — изсъска.
	След малко иззад жиците се дочу глас:
	— Кой ме вика?
	Масклин отпусна рамене.
	— Ха да видим от колко пъти ще познаеш — каза той с нормален глас.
	Ангало тупна на пода.
	— Тия ме преследваха! — изстреля той. — Пък едното от тях си пъхна ръката и…
	— Знам, знам. Хайде да се махаме, докато не са се разтърсили пак.
	— Какво става? — извика Ангало, докато тичаха през осветеното пространство.
	— Нещото кара самолета.
	— Как?! Че то няма ръце! Ни скорост може да смени, ни…
	— Очевидно то командва компютрите, пък те вършат всичко. Давай, де!!!
	— Погледнах през прозореца — избълбука Ангало. — Отвсякъде само небе. И нищо друго!
	— Не ми го припомняй!
	— Нека само да погледна още веднъж…
	— Виж какво, Гърдър чака и ако не искаме пак да си натресем някоя беля…
	— Ама то това е по-хубаво от който и да е камион…
	Дочу се сподавено хълцане.
	Номите вдигнаха очи.
	Единият от човеците ги гледаше. Беше зяпнал, а физиономията му беше също като на някой, който би срещнал страхотни затруднения, ако му се наложи да обяснява какво точно вижда в момента. Особено пък на себе си.
	Човекът тъкмо се изправяше на крака.
	Ангало и Масклин се спогледаха.
	— Беж!!!


	Гърдър се беше стаил подозрително в една сенчица до вратата. Ония двамата префучаха край него. Ръцете и краката им подскачаха нагоре-надолу като същински бутала. Той подбра полите на расото си и хукна след тях.
	— Какво става? Какво става?
	— Един човек ни преследва!
	— Не ме оставяйте самичък, ей! Ама недейте така!
	Масклин търчеше най-отпред. Втурнаха се по пътеката, между редиците от човеци, които изобщо не обърнаха внимание на трите размазани петънца, носещи се между седалките.
	— Не трябваше да… се зазяпваме… така! — изпухтя Масклин.
	— Може… вече никога да нямаме… тая възможност! — задъха се Ангало.
	— _Прав_ си!
	Подът лекичко се разтресе.
	— Нещо! Какви ги вършиш?
	— _Отвличам им вниманието._
	— Недей! Всички — оттук!
	Масклин се стрелна между две седалки, заобиколи чифт огромни обувки и се просна по корем на килима. Останалите се метнаха зад него.
	Масклин придърпа Нещото до лицето си.
	— Пусни ги да си карат самолета! — прошушна му той.
	— _Надявах се да ми позволите да го приземя._
	Макар гласът на Нещото винаги да звучеше равно и безизразно, на Масклин му се стори, че този път долавя в него копнеж.
	— Знаеш ли как се приземява подобно нещо?
	— _Много би ми харесало да се науча…_
	— Тогава им го връщай _веднага_!
	Самолетът лекичко се наклони. Шарките по повърхността на Нещото се смениха. Масклин въздъхна.
	— А сега може ли всеки да опита да се държи разумно поне за пет минутки?
	— Извинявай, Масклин — Ангало се опита да си придаде вид, че съжалява, но нещо не му се удаваше.
	Масклин забеляза, че на лицето му се е изписала опулената, леко налудничава усмивка на ном, почти намерил се в собствената си представа за рая. — Просто… Знаеш ли, че там под нас е синьо? Все едно отдолу изобщо няма никаква земя! И…
	— Ако Нещото пак се опита да вземе някой и друг урок по летене, току-виж сме проверили от първа ръка дали е вярно — мрачно отрони Масклин. — Тъй че по-добре да си седим и да си траем. Бива ли, а?
	Известно време седяха под седалката и мълчаха.
	После Гърдър се обади:
	— Тоя човек има дупка на чорапа.
	— И какво от това? — сви рамене Ангало.
	— А, де да знам. Никога не ми е хрумвало, че и човеците могат да имат дупки на чорапите, това е.
	— Имаш ли чорапи, те и дупките си идват по реда — мъдро отбеляза Масклин.
	— Ама това са хубави чорапи, все пак — отбеляза Ангало.
	Масклин взе да ги оглежда. На него му изглеждаха чорапи като чорапи. Едно време в Магазина номите ги използваха за спални чували.
	— Откъде разбра? — попита най-накрая той.
	— Ами виж, те са марка „Стилен мъж“, мирисонепропускливи — обясни Ангало. — Гарантирано 85% полипутекстлон. В Магазина ги продаваха. Струват много по-скъпо от другите. Ей на, виж им етикета!
	Гърдър въздъхна тежко.
	— Хубав Магазин си беше…
	— А пък тия обувки — посочи Ангало огромните бели неща малко по-нататък, сякаш лодки, изтеглени на брега, — нали ги виждаш? „Храбри Улични Скиталци“ с подметка от истинска гума! Много са скъпи.
	— Аз пък открай време хич не ги харесвам тия — обади се Гърдър. — Много са контешки. На мене ми дай Мъжки половинки, с връзки. Чудничко се спи в тях.
	— Тия Скиталци също ги продаваха в Магазина, нали? — предпазливо попита Масклин.
	— О, да. В Луксозния отдел.
	— Хм.
	Масклин се надигна и се запъти към голямата кожена чанта, провиснала от седалката. Другите двама го видяха как се закатери по нея. Той внимателно се издърпа нагоре, надигна се на ръце и накрая успя — само за миг — да надникне над облегалката. После се плъзна обратно надолу.
	— Тъй, тъй. — В гласа му бликаше налудничава жизнерадост. — Тая чанта и тя е от Магазина, нали?
	Гърдър и Ангало я изгледаха под око.
	— Аз в отдел „Пътнически стоки“ много-много не съм се навъртал — сподели Ангало, — ама сега, като ми го каза, май съм виждал там такова нещо. „Специален Сак“ от телешки бокс.
	— За Изискания Бизнесмен? — добави Гърдър. — Да. Май че е това.
	— Да сте се замисляли как ще слезем, случайно? — продължи Масклин.
	— Ами както се качихме — предложи Ангало. Не че се беше замислял.
	— Мъчничко ще е май. Човеците, изглежда, имат други идеи по въпроса — поклати глава Масклин. — Всъщност, току-виж тръгнали да ни търсят. Ако и да ни мислят за мишки. Аз на тяхно място нямаше да се примиря разни мишки или каквото ще да е да ми щъкат из самолета. Нали ги знаете мишките как гризат жици… Ако се намираш на десет мили над земята, ще да е доста опасно някоя мишка да ти се изпишка в компютъра. Смятам, че човеците ще вземат цялата тая работа много насериозно. Тъй че ще трябва да слезем заедно с тия човеци тук.
	— Ама те ще ни смажат! — потрепери Ангало.
	— Абе мислех си, не бихме ли могли… ами, да се наврем в тая чанта ли, що ли… — почеса се Масклин по главата.
	— Дрън-дрън! — отсече Гърдър. Масклин пое дълбоко въздух.
	— Ами, вижте какво, тя е на Внука Ричард… Проверих — добави той веднага, щом им съзря физиономиите. — И преди това го бях забелязал. Горе на седалката седи точно той. Внукът Ричард (39). Точно в този момент е ей-там горе. Чете си някакъв вестник. Там, горе. Той. Същият.
	Гърдър пламна и ръчна Масклин с пръст.
	— И ти очакваш да ти повярвам — смръщи вежди той, — че Ричард Арнолд, Внукът на Арнолд Брос (създаден в 1905) има _дупки на чорапите_?
	— Свещени дупки по свещените чорапи — изтърси Ангало. — Извинявай, извинявай. Само исках да вдигна малко настроението. Няма що да ме зяпаш с тоя кръвнишки поглед.
	— Изкачи се и виж самичък — предложи Масклин. — Аз ще ти помогна. Внимавай обаче.
	Изтикаха Гърдър нагоре.
	Той се спусна долу притихнал.
	— Е? — попита го Ангало.
	— А пък на чантата му си пише „Р.А.“ със златни букви — добави Масклин. Правеше разни знаци на Ангало като бесен. Гърдър изглеждаше, като да бе видял призрак.
	— Да, правеха ги тия работи едно време — побърза да каже Ангало. — Златен монограм, само за пет и деветдесет и пет отгоре. Така пишеше на табелата.
	— _Кажи нещо_, Гърдър — настоя Масклин. — Не стой така като пън.
	— За мен това е изключително тържествен момент… — зашепна Гърдър.
	— Мисля, че ще мога да порна някой шев на дъното и да се промъкнем вътре — рече Масклин.
	— Аз съм недостоен… — прошепна Гърдър.
	— Сигурно си — весело се обади Ангало. — Ама няма да те издадем.
	— А пък той, Внукът Ричард, ще ни помага, нали разбираш. — Масклин се надяваше, че Гърдър ще успее да преглътне всичко това. — Е, той няма да го знае, ама ще ни помага. Значи, всичко е наред. Може би така е било писано да стане.
	Не че някой някъде го е писал, съзнателно си добави той наум. Ей тъй, било е писано и туй то. Гърдър се замисли дълбоко.
	— Е, добре — въздъхна той накрая. — Ама чантата няма да порим! Можем да влезем вътре през ципа.
	Точно така и сториха. Ципът се позапъна — те, циповете, все така си правят — ала не мина много време, и те успяха да го отворят достатъчно, че да могат да се промушат вътре.
	— Ами ако рече да погледне вътре — сепна се Ангало, — тогава какво ще правим?
	— Ами нищо — отвърна Масклин. — Ще му се усмихнем, предполагам.


	Трите жабчета вече се бяха отдалечили доста по клона. Онова, което преди им изглеждаше като дълго, гладко, сивкавозелено парче дърво, отблизо се оказа някаква бърканица от корава кора, оплетени корени и туфи мъх. Тресеше ги непоносим страх — нали бяха прекарали целия си живот в свят, обграден с венчелистчета.
	Ала продължаваха да пъплят напред. Нали не знаеха какво значи думата „отстъпление“!
	Нито пък която и да било друга дума.


	4.

	ХОТЕЛИ: Места, където се паркират през нощите ПЪТУВАЩИТЕ ЧОВЕЦИ. Други човеци им носят ядене — вкл. знаменития САНДВИЧ С БЕКОН, МАРУЛЯ И ДОМАТ.
	Има легла, кърпи и едни специални неща, от които върху човеците тече дъжд, който ги чисти.
	Из „Научна енциклопедия за любознателния млад ном“
	от Ангало де Галантерии


	Черен мрак.
	— Много е тъмно тука, бе, Масклин.
	— Ъхъ. Нито пък можеш да се разположиш като хората.
	— Е, ами колкото — толкова…
	— Четка за коса! Току-що се насадих връз четка за коса!
	— _Скоро ще се приземим._
	— Ами хубаво.
	— Пък тука има някаква туба със…
	— Гладен съм. Абе тука ядене дали няма?
	— Оня фъстък още си го носим.
	— Къде е?! Къде е?!
	— Е, на`. Заради тебе го изтървах.
	— Гърдър?
	— Да?
	— Ама _какво правиш_? Да не кълцаш нещо?
	— Чорапа си кълца. Дупка си пробива.
	Пълно мълчание.
	— Ами като правя така, ми става по-добре…
	Мълчание. С нож да го режеш.
	— Той е просто човек и нищо повече, Гърдър. Човек като всеки друг.
	— Да, ама сме в неговата чанта, нали?
	— Но нали ти казваше, че Арнолд Брос бил нещо вътре в нашите глави. Ти го казваше!
	— Да, аз.
	— Ами тогава?
	— Просто се чувствам по-добре, като правя така, и туй то. Толкоз по темата.
	— _Приземяваме се._
	— Ами как ще разберем, че…
	— _Сигурен съм, че щях да го приземя по-добре. Ако ме бяхте оставили да карам…_
	— Това Флорида ли е? Ангало, махни си крака от носа ми!
	— _Да. Този щат по традиция приема добре имигрантите._
	— Ние да не сме от тях?
	— _Технически погледнато, целта на пътуването ви е друга._
	— И коя е тя?
	— _Звездите._
	— О…, Нещо?
	— _Да?_
	— Има ли някакви доказателства, че и преди тук са идвали номи?
	— Какви ги приказваш, бе?! Номите — това сме _ние_!
	— Да, ама може да е имало и други…
	— Няма други! Само ние сме си! Не е ли така?
	Шарени светлинки проблеснаха сред мрака на чантата.
	— Нещо? — повика го пак Масклин.
	— _Издирвам налични данни. Заключение: няма сигурни доказателства за предишни посещения на номи. Всички регистрирани елементи са надвишавали педя._
	— О! Е, просто се чудех. Чудех се дали пък няма и други номи освен нас.
	— Нали чу Нещото какво ти каза. Нямало сигурни доказателства — тъй рече.
	— Да, ама и нас до днес не ни бяха виждали…
	— Нещо, а сега знаеш ли какво ни предстои?
	— _Минаване през Службата за имиграционен контрол и през митницата. Случайно да членувате, или да сте членували преди, в някоя подривна организация?_
	Мълчание.
	— Кой, ние ли? Ама защо ни питаш такива работи?
	— _Тук задават такива въпроси. Наблюдавам комуникациите._
	— О, така ли? Е, добре. Ами, според мен не сме членували… Членували ли сме?
	— Не.
	— Не. Мисля, че не сме. „Подривен“ какво е?
	— _Този въпрос цели да се установи дали сте дошли тук с намерение да бутнете правителството на Съединените Щати._
	— Според мен не щем да правим такива работи. Искаме ли?
	— Не.
	— Не.
	— Не щем. Няма какво да ни берат грижа.
	— Ама инак умно са го измислили…
	— Кое?
	— Ами да си ги питат хората още на пристигане. И ако някой е дошъл да бута и да подрива, щом каже „да“, и веднага ще го приклещят като в менгеме!
	— Кофти номер, а? — В гласа на Ангало се долавяше неподправено възхищение.
	— Не, ние нищо няма да бутаме — успокои Масклин Нещото. — Само искаме да им свием някой от онези самолети, дето излитали право нагоре и много нависоко. Я ми кажи как им се викаше?
	— _Космически совалки._
	— А така. Пък после ще си ходим. Никакви бели не щем да им правим.


	Известно време чантата се мяташе наляво-надясно, а после я сложиха върху нещо.
	Разнесе се тихичко скърцане, като от мъничък трион. Никой не го чу сред шумотевицата на летището. Сред кожата се появи мъничка, ама много мъничка дупка.
	— Какви ги прави пък сега? — възкликна Гърдър.
	— Я стига си ме бутал — тросна се Масклин. — Не мога да се съсредоточа. Ами… май сме се наредили по средата на някаква колона от човеци.
	— _Цяла вечност_ вече чакаме — обади се кисело Ангало.
	— Ами сигурно ги питат поред смята ли някой някъде нещо да бута — мъдро предположи Гърдър.
	— Не че ми е приятно да говоря за това… — подхвана Ангало, — ама как ще я открием тая совалка?
	— Като му дойде времето, тогава ще мислим — несигурно изрече Масклин.
	— Времето дойде — намръщи се Ангало. — И какво, да не би да не е?
	Масклин безпомощно вдигна рамене.
	— Да не смяташ, че веднага като пристигнем във Флорида, и ще видим табела „За Космоса — насам“? — подхвърли саркастично Ангало.
	Масклин се надяваше, че мислите му не са се изписали на лицето.
	— Много ясно, че не — отвърна той.
	— И ами сега какво ще правим? — настоя Ангало.
	— Ще… ще… ще питаме Нещото. — Сякаш камък падна от дутата на Масклин. — Ето какво ще направим. Нещо?
	— _Да?_
	Масклин сви рамене.
	— Ами сега какво да правим?
	— Ей, на туй му викам аз добре обмислена работа — подметна Ангало.
	Чантата се премести. Внука Ричард (39) бе минал по-напред.
	— Нещо? Питах те какво да правим…
	— _Нищо._
	— Ама как така нищо?
	— _Чрез осъществяване пълна липса на всякакви дейност._
	— Че това какво ще ни помогне?
	— _Във вестника пишеше, че Ричард Арнолд заминава за Флорида, по повод изстрелването на комуникационен спътник. Ето затуй сега той отива на онова място, където се намира този спътник. Ерго, ние отиваме с него._
	— Какъв Ерго пък сега? Нямаме такъв! — озърна се Гърдър.
	Нещото присветна срещу него.
	— _„Ерго“ означава „следователно“._
	Масклин го изгледа със съмнение.
	— Мислиш ли, че ще вземе чантата със себе си?
	— _Не е съвсем сигурно._
	В тази чанта всъщност нямаше кой знае какво, трябваше да признае Масклин. Вътре бяха пъхнати предимно чорапи, вестници, някоя и друга дреболия, като четка за коса например, и една книга със заглавие „Шпионинът без гащи“. Последният предмет ги беше попритеснил — тъкмо щом самолетът се приземи, ципът на чантата се разтвори, но Внукът Ричард просто тикна книгата между вестниците, без изобщо да погледне вътре. Сега в чантата се промъкваше светлинка и горе-долу се виждаше. И Ангало се опитваше да чете въпросната книга. От време-навреме измърморваше нещичко под нос.
	— На мене ми се струва — подхвана Масклин, — че Внукът Ричард не смята да заминава веднага да гледа как тоя спътник излита. Сигурен съм, че първо ще отиде някъде да се наспи. Знаеш ли кога ще излита Совалката, Нещо?
	— _Не съм много сигурен. Мога да говоря с другите компютри само когато са в моя обхват. Тукашните разбират единствено от работите на летището._
	— Ами че то тъй и тъй скоро ще му се приспи — предположи Масклин. — Човеците спят почти по цяла нощ. Май ще е по-добре да излезем от чантата, докато спи.
	— А после ще говорим с него — добави Гърдър.
	Останалите го зяпнаха.
	— Е, нали за това дойдохме тук? — настоя Гърдър. — Нали като тръгвахме, за това си приказвахме? Че ще го помолим да спаси Кариерата…
	— Ама той е _човек_! — тропна с крак Ангало. — И _ти_ досега да не си го разбрал! Изобщо няма никакво намерение да ни помага! Че защо ще ни помага? Той е човек, и толкоз, а пък предците му са построили някакъв си магазин! Чудя ти се как така продължаваш да вярваш, че е нещо като огромен ном, който живее на небето!
	— Защото няма в какво друго да вярвам! — нададе вопъл Гърдър. — Ами ти — ти като не вярваш във Внука Ричард, какво търсиш в чантата му?
	— Просто съвпадение…
	— Ти само това си знаеш! Винаги всичко за тебе е съвпадение!
	Чантата се мръдна, тъй че те пак изгубиха равновесие и се изпонатръшкаха.
	— Движим се — надникна Масклин през дупката. Почти се зарадва, че най-после може да им прекъсне караницата. — Преминаваме през някаква стая. Отвън е пълно с човеци. Много, ама _много_ човеци.
	— Че те къде не са много… — въздъхна Гърдър.
	— А някои държат табелки с имена на тях.
	Номите бяха свикнали на човеци с табелки. Някои от тях в Магазина през цялото време си носеха табелките с имената — едни такива дълги имена, например „Г-жа Дж. И. Уилямс, Отговорник“, или пък „Здрасти, аз съм Трейси“. Никой не знаеше защо се налага да ги носят. Сигурно защото инак щяха да си ги забравят.
	— Я чакай — обади се Масклин. — Тая работа май нещо не е чиста. Единият от тия държи табела, а на нея пише „Ричард Арнолд“. Точно към него вървим! Вече говорим с него!
	Плътният сподавен грохот на човешки глас се разнесе над номите като гръмотевица.
	— Хуммм-вуммм-бум?
	— Фуммм-хуммм-зуммм-бум.
	— Хуммм-зуммм-БУМ-фуммм?
	— Бум!
	— Разбираш ли нещо, а, Нещо? — попита Масклин.
	— _Да. Човекът с табелата е тук, за да заведе нашия човек в хотела. Това е място, където човеците спят. В него ги и хранят. А останалото са просто разни неща, които човеците си казват, за да се уверят, че още са живи._
	— Това пък какво значи?
	— _Ами, казват си неща като „Как си?“ и „Приятен ден“ и „Ами за времето какво ще кажеш?“ А онова, което значат тези звуци е: „Аз съм жив и здрав, ти също“._
	— Ама, Нещо, те и номите си казват такива неща. Това се нарича „да се разбираш с хората“. Що не вземеш и ти да опиташ, може пък да си струва.
	Чантата се килна настрани и се удари в нещо. Номите се вкопчиха отчаяно кой къде свари. Ангало — само с една ръка. Не искаше да си загуби страницата.
	— Пак огладнях — призна си Гърдър. — В тая чанта нищо ли няма за ядене?
	— В тая туба тук има паста за зъби.
	— Ще пропусна пастата за зъби, благодаря.
	Разнесе се тътен. Ангало вдигна поглед.
	— Тоя звук го познавам! — възкликна той. — Това е двигател с вътрешно горене! В кола сме!
	— Пак ли?! — изстена Гърдър.
	— Веднага, щом можем, слизаме — успокои го Масклин.
	— Това що за камион е, а, Нещо? — попита Гърдър.
	— _Не е камион, а хеликоптер._
	— Доста е шумничък. — Никога не се бе натъквал на последната дума, която каза Нещото.
	— Това е един вид самолет без крила — поясни Ангало. Той пък беше се натъквал.
	Гърдър отдели известно време, за да обмисли това внимателно, в резултат на което изпадна в тих ужас.
	— Нещо? — промълви той.
	— _Да?_
	— А какво държи във въздуха хе…
	— Науката.
	— О, така ли. А, добре. Науката ли казваш? Щом е Науката, бива. Е, значи всичко е наред.


	Шумотевицата трая дълго. Толкова дълго, че в един момент се превърна в неделима част от света. И когато най-после спря, тишината се стовари върху тях като шок.
	Тримата лежаха на дъното на чантата и се чувстваха толкова смачкани, че нямаха сили да приказват. Усетиха, че чантата се вдига, после пак я сложиха някъде, пак я вдигнаха, пак я сложиха, пак я вдигнаха и накрая я метнаха връз нещо меко.
	А сетне настана благодатна неподвижност.
	Най-накрая се чу гласът на Гърдър:
	— Добре де, и каква точно е тая паста за зъби, казваш?
	Масклин изрови Нещото от купчината кламери, прах и усукани хартийки на дъното на чантата.
	— Да имаш представа къде се намираме, а, Нещо?
	— _В стая 103, хотел „Нови Хоризонти“, на Какаовия плаж_ — отвърна Нещото. — _Наблюдавам комуникациите._
	Гърдър избута Масклин встрани.
	— Трябва да изляза оттук! Не издържам вече! Я ми подложи едно коляно, Ангало. Май ще мога да се добера догоре…
	Чу се протяжно „бзззззт“ — ципът се отвори. Светлината веднага нахлу вътре. Номите бързо се шмугнаха кой къде намери. Масклин видя как една длан, по-голяма от самия него, се спуска вътре, обхваща една по-малка чантичка — точно в нея бяха пастата за зъби и хавлиената кърпа — и я измъква навън.
	Номите не смееха да шавнат.
	След малко се дочу далечно шуртене на вода.
	Бум-бум-фум, зум-хум-хум, чум-зум-хууум…
	Човекът успяваше да надвика струите. Гласът му кънтеше — доста по-силно от нормалното.
	— Ама той да не… пее! — стресна се Ангало.
	— Хуммм… хум-бум-бум, хумммм… чум-хум-бум! Хууум буммм!
	— Ей, Нещо, какво става? — прошепна Масклин.
	— _Човекът отиде в една стая и сега върху него вали вода_ — обясни Нещото.
	— Това пък защо го прави?
	— _Предполагам, че защото му харесва да е чист._
	— Значи в момента няма опасност, ако се измъкнем от чантата?
	— _„Няма опасност“ е относително понятие._
	— Какво? Какво рече? Нещо някъде ще носим, така ли?
	— _Не, искам да кажа, че винаги може да съществува някаква опасност. Но предполагам, че човекът ще се мокри още доста време._
	— Аха. Те каквито са си едрички, има много за миене — ухили се Ангало. — Айде, давайте.
	Оказа се, че чантата се намира върху едно легло. Доста лесно се спуснаха на пода по покривката.
	Хум-хум, бууум, буммм…
	— Ами сега какво ще правим? — рече Ангало.
	— Какво ще правим, след като ядем, искаш да кажеш — отсече Гърдър.
	Масклин притича през дебелия килим. Посред най-близката стена имаше висока стъклена врата. Тя бе леко открехната и в стаята нахлуваха нощни шумове и топъл ветрец.
	Човек би доловил цирикане на щурци и други дребни тайнствени създанийца, чиято цел в живота е да висят по цяла нощ из храсталаците и да вдигат тупурдия, доста по-голяма от самите тях. Но номите чуват звуците забавено — провлачени и по-плътни. Все едно виене на грамофон, когато токът спре.
	Трополенето и ромоленето на нощта изпълваха мрака.
	Гърдър притича до Масклин и нетърпеливо се взря в тъмата.
	— Я вземи излез и поогледай, дали пък няма да се намери нещо за ядене…
	— Имам ужасното чувство — каза Масклин, — че ако изляза навън сега, там наистина ще има нещо за ядене, и това ще съм точно аз.
	Човекът отзад продължаваше да пее.
	Бум-хум-хум, бууум, уъми! Уъмп!
	— За какво пее тоя човек. Нещо?
	— _Малко ми е трудничко да му следя мисълта. Както и да е, поне е ясно, че певецът много държи да се знае, че бил направил нещо по свой си начин._
	— Ама какво е направил?
	— _Относно това данните са недостатъчни. Ама каквото ще да е било, той го е направил: а) със всяка стъпка по шосето на живота, и б) не свито и не скромничко, защото…_*
	[* Внукът Ричард пее „I did it my way“ („Живях по свой си начин“) на Елвис Пресли. — Б.пр.]
	Тъкмо щеше да каже защо, и на вратата се почука. Пеенето спря. Шуртенето — също. Номите се втурнаха към сенките.
	— Опасничко ми звучи — прошепна Ангало. — Това скитосване по шосетата, искам да кажа. „По тротоара на живота“ ми звучи по-добре.
	Внукът Ричард излезе от банята, опасал хавлия около кръста си. Отвори вратата. Някакъв друг човек — облечен от глава до пети — влезе в стаята. Носеше табла. Последва кратка размяна на дуднения. После облеченият човек остави таблата и излезе. Внукът Ричард хлътна обратно в банята.
	Бу-бу-бу-бу, хум-хуммм…
	— Храна! — прошепна Гърдър. — Подушвам я! На оная табла има ядене!
	— _Сандвич с бекон, маруля и домат. И салата от зеле_ — обади се Нещото. — _И кафе._
	— Откъде го знаеш?! — гракнаха и тримата в хор.
	— _Той си го поръча на рецепцията._
	— Зелева салата! — изстена Гърдър в екстаз. — Бекон! _Кафе!_
	Масклин се втренчи нагоре. Подносът бе оставен на ръба на една маса.
	До подноса имаше лампа. Масклин бе живял в Магазина достатъчно дълго, за да научи, че има ли лампа, има и жица.
	А той никога не бе попадал на нищо, по което да не може да се изкатери.
	Редовното хранене — там беше проблемът. Не беше му свикнал. Като живееха Навънка — преди Магазина — бе свикнал дни наред да я кара без ядене, а пък като им паднеше храна отнякъде, така плюскаше, че започваше да му излиза през носа. И така до другия път. Ала номите от Магазина искаха да си хапват по няколко пъти на час. През цялото време дъвчеха. Трябваше им само да изпуснат половин дузина хранения, и веднага почваха да мрънкат.
	— Мисля, че ще мога да се покача там горе — обади се той.
	— Да! Да! — пламенно изрече Гърдър.
	— Ала дали е редно да изяждаме сандвича на Внука Ричард? — хитро додаде Масклин.
	Гърдър зяпна и се опули. Замига на парцали.
	— Това е важен теологически въпрос… — смутолеви накрая той. — Само че съм твърде гладен, за да го обмислям. Та, нека първо изядем сандвича, пък ако после излезе, че е било грешно да го изядем, ви обещавам много, ама много да съжалявам.
	Бум-хум ууууп! Ууууп! Фум, хум…
	— _Човекът разправя, че краят вече бил близо и виждал завесата_ — преведе Нещото. — _Може и за завесата в банята да става въпрос._
	Масклин се изкатери по жицата върху масата. Чувстваше се прекалено изложен на показ.
	Очевидно тукашните човеци другояче го разбираха сандвича. Едно време в отдел „Хранителни стоки“ в Магазина също продаваха сандвичи. Думата „сандвич“ означаваше едно такова тъ-ъ-ъ-ъничко нещо си, натикано между две влажни филии хляб. Флоридските сандвичи, от друга страна, кажи-речи изпълваха таблата и ако в тях изобщо участваше някакъв хляб, той се спотайваше нейде дълбоко сред марулено-зелевата джунгла.
	Той хвърли поглед надолу.
	— По-живо! — изсъска Ангало. — Водата пак спря!
	Масклин избута встрани голяма камара зеления, сграби сандвича, катурна го през ръба на таблата и го бутна на пода.
	… Фум-хум-хум! Хуууммм! Уап!
	Вратата на банята изскърца.
	— Айде, бе! Айде бе, хора! — писна Ангало.
	Внукът Ричард излезе от банята, направи няколко крачки и спря.
	И се вгледа в Масклин.
	И Масклин се вгледа в него.


	Има мигове, когато самото Време спира.
	Масклин осъзна, че този миг е от онези, в които Историята спира да си поеме дъх и да реши какви да ги върши по-нататък.


	Мога да остана тук — помисли си той. Ще използвам Нещото за преводач и ще се опитам да му обясня всичко. Мога да му разкажа колко важно е за нас това да си имаме собствен дом. Мога да го попитам не може ли да направи нещо, за да помогне на номите в Кариерата. Мога и да му разкажа как номите от Магазина вярват, че дядо му е създал света. Това последното сигурно ще му хареса. За човек изглежда доста приятелски настроен.
	_Току-виж_, ни помогнал.
	Или пък ще ни хване, ще ни притисне тука, ще извика още човеци и те ще почнат да се моткат насам-натам и да мучат, а нас ще ни тикнат я в клетка, я в нещо от сорта и ще почнат да ни бучкат с разни неща. Ще стане също като с шофьорите на Конкорда. Сигурно не са искали да ни навредят, но те просто не знаеха ние какво сме. А ние нямахме време да ги оставим да разберат.
	Този свят е техен, не е наш.
	Твърде рисковано е. Не. Никога досега не съм го осъзнавал — но ние трябва да постигнем всичко по _нашия си_ начин…
	Внукът Ричард бавно протегна ръка и рече:
	— Уууумпф?
	Масклин се засили и скочи долу.
	Номите могат да падат доста дълго, без нищо да им стане. Пък и без това един сандвич с бекон, маруля и домат му омекоти приземяването.
	На сандвича в изблик на активност му пораснаха три чифта крачка и той побегна през стаята, като ръсеше майонеза подире си.
	Внукът Ричард го замери с хавлията. Не улучи.
	Сандвичът прескочи прага и се стопи в цвърчащата, кадифена, пълна с неведоми опасности нощ.


	Да паднеш от клона — това далеч не беше единствената опасност, която можеше да те сполети. Едното от жабчетата го изяде гущер. Други няколко, щом излязоха на слънце, мигом почерняха — защото, както посочиха те,
	мип-мип… мип-мип… мип-мип…
	Жабчето-водач огледа през рамо групата, която се топеше. Едно… и още едно… и още едно… и още едно, което правеше общо… — жабчето набърчи чело в усилие да го сметне: — … ами че едно.
	Някои от това _едно_ почваше да ги хваща страх. Водачът осъзна, че ако някога успеят да се доберат до новото цвете и да оцелеят в него, то ще са необходими повече от едно жабче. Щеше да трябва поне едно, а вероятно даже и едно.
	Квакна окуражително.
	— Мип-мип!
	Това им рече.


	5.

	ФЛОРИДА (ИЛИ ФЛОРИДИЯ): Място, където могат да се видят АЛИГАТОРИ, ДЪЛГОШИЕСТИ МОРСКИ КОСТЕНУРКИ и КОСМИЧЕСКИ СОВАЛКИ. Интересно място — топло, мокро и има ГЪСКИ. Тук се срещат и САНДВИЧИ С БЕКОН, МАРУЛЯ И ДОМАТ. Доста по-интересно място от доста други. Като го гледаш от въздуха, прилича на нещо, забучено върху по-голямо нещо.
	Из „Научна енциклопедия за любознателния млад ном“
	от Ангало де Галантерии


	Нека окото на вашето въображение се превърне във фотоапарат…
	Това е земното кълбо — лъскава синьобяла топка, сякаш украшение на някоя невъобразима коледна елха.
	Намерете сега един континент…
	ФОКУС
	Този жълто-зелено-кафяв пъзъл там долу е континент.
	Намерете сега едно място…
	ФОКУС
	Това е част от континента. Тя стърчи на югоизток в топлото море. Повечето нейни жители я наричат Флорида.
	Да ви кажа честно, всъщност повечето нейни жители не я наричат така. По-точно изобщо никак не я наричат. Те не знаят дори и че съществува. Повечето нейни жители имат по шест крака и бръмчат. Доста пък имат по осем крака и си прекарват дните, като висят по разни паяжини и чакат онези шестокраките да пристигнат за обяд. От останалите мнозина са с по четири крака и лаят, мучат или дори лежат из блатата и се преструват на кютуци. Всъщност само една мъничка-мъничка част от жителите на Флорида имат по два крака, а дори и повечето от _тях_ не я наричат Флорида. Те предимно писукат и хвърчат насам-натам.
	Математически погледнато, една почти незначителна част от жителите на Флорида я наричат Флорида. Само че именно те са най-важни. Поне според самите тях. А именно тяхното мнение има значение. Поне според самите тях.
	ФОКУС
	Намерете сега една магистрала…
	ФОКУС
	Под мекия топъл дъжд тихо профучават коли, една след друга…
	ФОКУС
	А край банкета растат високи плевели…
	ФОКУС
	И те шават някак доста необичайно за люлени от вятъра треви…
	ФОКУС
	Чифт мънички очички…
	ФОКУС
	ФОКУС
	ФОКУС
	Щрак!


	Масклин се промъкна обратно през тревите към лагера на номите — ако така му се казва на миниатюрно сухо местенце под найлонче.
	Вече часове бяха изминали, откакто те _избягаха_ от Внука Ричард, както продължаваше да си мисли Гърдър. Слънцето надничаше из дъждовните облаци.
	Бяха прекосили магистралата — издебнаха момент, когато по нея нямаше коли — и се бяха лутали дълго из влажния треволяк. Подскачаха при всяко изцвърчаване или тайнствено квакане. Най-накрая бяха намерили найлоновото пликче. После заспаха. Известно време Масклин стоя буден да ги пази, само дето не беше сигурен от какво.
	Цялата тази работа си имаше и положителна страна. Нещото бе слушало какво казват радиото и телевизията и бе открило мястото, от което право нагоре излитаха космическите совалки. Беше само на осемнайсет мили оттук. А те определено бяха доста напреднали. Бяха изминали… да речем, половин миля. Тук поне беше топло, а пък сандвичът с бекон, маруля и домат още им държеше.
	Да, ама им оставаха още почти осемнайсет мили.
	— Та кога каза, че ще го изстрелят? — попита Масклин.
	— _След четири часа._
	— Това ще рече, че трябва да пътуваме със скорост, по-голяма от четири мили в час… — мрачно закима Ангало.
	Масклин също кимна. Ако един ном се напрегне, ама здравата, сигурно би могъл да покрие миля и половина за един час. По равен терен.
	Той не беше мислил много-много по въпроса как ще изпратят Нещото в космоса. Ако изобщо се беше замислил, би му хрумнало, че биха могли да намерят совалката и да скътат Нещото някъде из нея. По възможност биха излетели и те — макар че за последното не беше много сигурен. Нещото беше споменало че в Космоса е студено и няма въздух.
	— Можеше да помолиш Внука Ричард да ни помогне! — настоя Гърдър. — Защо избяга?
	— Знам ли — отвърна Масклин. — Предполагам, че ми е хрумнало, че можем и самички да си помогнем.
	— _Но вие използвахте камиона. Номите живееха в Магазина. Използвахте и Конкорда. Ядете човешка храна._
	Масклин се стресна. Нещото много рядко се впускаше в караници.
	— Ама то е друго — успя да смутолеви той.
	— _И кое му е другото?_
	— Ами те не знаеха за нас. Ние си вземахме, каквото искаме. Не те ни го даваха. Те си мислят, че този свят е техен, Нещо! Мислят си, че всичко в него им принадлежи! Те дават имена на всичко, те притежават всичко тук! Аз погледнах тоя човек и си помислих — ето един човек в човешка стая, който прави човешки си работи. И какво би могъл да разбере той за номите? Как въобще да му мине през ума, че мъничките хора са истински хора, с истински мисли в главите? Не мога просто ей-така да позволя някакъв човек да ни надвие! Не!
	Лампичките на Нещото премигаха.
	— Твърде далеч сме стигнали вече, че да не го довършим самички — промърмори Масклин и изгледа Гърдър под око.
	— Както и да е, като опряхме до това… Нещо не те видях да си се затърчал към него, готов сърдечно да му стиснеш пръста — добави той.
	— Беше ми неловко. Винаги е неловко да се срещаш с божества — оправда се Гърдър.
	Не бяха успели да си запалят огън. Всичко беше мокро, та мокро. Не че огънят им трябваше… ама с огън си беше по-цивилизовано. Някой някога обаче бе успял да запали огън — наоколо все още се въргаляха няколко мокри въглена.
	— Чудя се, как ли вървят работите у дома? — обади се след малко Ангало.
	— Е, ами очаквам, че добре — отвърна Масклин.
	— Наистина ли?
	— Абе правичката да си кажа, повече _се надявам_, отколкото очаквам…
	— Аз пък очаквам твойта Грима вече да е почнала да ги командва всичките наред.
	— Тя не е _мойта_ Грима! — сопна му се Масклин.
	— Тъй ли? И чия е тогава?
	— Ами… — поколеба се Масклин. — Нейна си е, предполагам — довърши той неубедително.
	— О, а пък аз си мислех, че вие двамата смятате да…
	— Нищо не смятаме. Аз й казах, че ще се женим, пък тя взе да ми приказва за някакви си жаби…
	— Те жените са си такива — включи се и Гърдър. — Нали ви казвах — не бива да им се позволява да се учат да четат. Мозъците им прегряват, това е.
	— И ми каза, че най-важното нещо на света били някакви си жабчета, които живеели в някакво си цвете — продължи Масклин, като се напрягаше да се вслуша в гласа на собствената си памет. По онова време не беше слушал момичето много внимателно. Беше твърде ядосан.
	— Звучи така, че да й сложиш на тая жена чайник на главата, ще кипне — рече Ангало.
	— Прочела го била в някаква книга, тъй рече.
	— Така си и мислех — кимна Гърдър. — Нали знаете, че всъщност никога не съм бил съгласен с това всички да се учат да четат. Хората се разстройват.
	Масклин мрачно се вгледа в дъжда навън.
	— Ама сега като се сещам — подхвана той, — май тая работа не се отнасяше точно до жабите. Ставаше въпрос по-скоро за идеята, свързана с тия жаби. Тя ми каза, че имало някакви хълмове, дето било много горещо и никога не спирало да вали, а пък сред дъждовните гори растели някакви много високи дървета, а пък най-горе по върховете им ги имало едни такива грамадански работи, нещо като голе-е-еми цветя, дето се казвали… бромелиади май беше, и водата от дъжда влизала вътре в цветята и там ставали локвички. Та, в тия локвички живеели едни жаби, дето си снасяли яйцата вътре в локвичките. И после от тях се излюпвали попови лъжички, които след време ставали на жаби. И тия жабета цял живот живеели вътре в цветята, там по върховете на дърветата, и даже и представа си нямали, че съществува Земята… И след като разбереш, че светът е пълен с такива неща, животът ти никога вече не може да бъде същият.
	Той пое дълбоко дъх и добави:
	— Абе, горе-долу нещо такова беше.
	Гърдър погледна Ангало.
	— Нищичко не вдянах — призна си той.
	— _Това е метафора_ — обади се Нещото. Никой не му обърна внимание.
	Масклин се почеса зад ухото.
	— Май означаваше много за нея…
	— _Това е метафора!_ — повтори Нещото.
	— Те жените все нещо искат — поклати глава Ангало. — Мойта пък все за рокли приказва.
	— Сигурен съм, че щеше да ни помогне! — подхвана любимата си тема Гърдър. — Да бяхме поговорили с него малко! Сигурно щеше да ни черпи едно ядене, ама сериозно ядене, и…
	— … и да ни настани да живеем в някоя кутия от обувки — додаде Масклин.
	— … и да ни настани да живеем в някоя кутия от обувки — автоматично повтори Гърдър. — Не, не! Исках да кажа, може би… Исках да кажа, че защо не? Само колкото да се наспим прилично за час-два, ей тъй, за разнообразие. Пък после…
	— Пък после да ни разнася в джоба си — довърши Масклин.
	— Не е задължително!!!
	— Точно така би станало. Той е голям, пък ние сме малки.
	— _Изстрелването ще се състои след три часа и петдесет и седем минути_ — обади се Нещото.
	Временният им лагер гледаше към една канавка. Във Флорида явно нямаше такова нещо като зима, и насипът край нея бе цял в зеленина.
	Нещо като плоска чиния със забодена отпред лъжица бавно проплува край тях. Лъжицата щръкна за малко над водата, изгледа номите с мътен поглед и цамбурна обратно.
	— Това пък какво беше, бе Нещо? — попита Масклин.
	— _Дългошиеста водна костенурка._
	— О…
	Костенурката тихо отплува.
	— Ей, че късметлийка — рече Гърдър.
	— Кво? — рече Ангало.
	— Ами хем си има дълга шия, хем и името й дългошиеста. Бая неудобно щеше да се чувства, ако шията й беше къса. С това име…
	— _Изстрелването ще се състои след три часа и петдесет и шест минути._
	Масклин се изправи.
	— Знаете ли какво — рече Ангало. — Ще ми се да бях успял да прочета повечко от „Шпионинът без гащи“. Тъкмо беше почнало да става интересно.
	— Я да видим сега дали можем да измислим нещо… — каза Масклин.
	Ангало седеше, подпрял брадичка с ръце.
	— Кога, сега ли?! — изгледа го той тъпо.
	— Твърде далече сме стигнали, че ей-тъй изведнъж да се откажем, нали?
	Взеха да си пробиват път през треволяка. След малко се добраха до някакъв катурнат пън на брега на канавката.
	— Тука е много по-зелено, отколкото вкъщи, а? — обади се Ангало.
	Масклин тъкмо драпаше да излезе от една гъста туфа листа.
	— И по-топло — добави Гърдър. — Тия тук са си поправили парното.*
	[* Поколения наред номите от магазина си знаеха, че температурите се управляват от климатичната инсталация и от отоплителната система. Както и мнозина други, и Гърдър никога се отказа напълно от някои определени представи.]
	— Навънка никой не поправя парното. Тука просто си е такова — обясни Ангало.
	— Като остарея, ей на такова място искам да живея, ако ми се наложи да живея Навънка — продължи Гърдър, като не обърна на Ангало никакво внимание.
	— _Това място е периодичен резерват за застрашени животни_ — обясни Нещото.
	Гърдър нещичко май беше недочул, та кой знае защо изглеждаше шокиран.
	— Природен мармалад ли каза? От животни?! Отврат!!!
	— _Не съм казал мармалад. Резерват казах. Значи място, където животните не бива да се закачат._
	— Значи ловът не е позволен, така ли?
	— _Точно така._
	— Ловът не е позволен, Масклин — разтревожи се Гърдър.
	Масклин изсумтя.
	Нещо го гризеше отвътре. Не можеше да схване точно какво. Сигурно в крайна сметка имаше нещо общо с животните.
	— Като не броим дългошиестите костенурки — подхвана той, — още какви животни има тук, а, Нещо?
	Известно време Нещото не отговаряше. После се обади:
	— _Има данни за морски крави и алигатори._
	Масклин се опита да си представи как би изглеждала една морска крава. Това за кравите не звучеше чак пък толкоз зле. И преди беше виждал крави. Те бяха големи, бавни и не ядяха номи, освен случайно.
	— Алигатор какво е? — попита той.
	Нещото му обясни.
	— Какво? — възкликна Масклин.
	— Какво? — възкликна Ангало.
	— _Какво?_ — възкликна Гърдър и придърпа полите на расото си възможно най-плътно до себе си.
	— Идиот такъв! — кресна Ангало.
	— Кой, аз ли съм идиот? — разгорещи се Масклин. — Че аз откъде да го знам това? Да не съм ви виновен, а? Случайно да сте забелязали на летището табела, на която да пише „Добре дошли във Флорида — при големите месоядни амфибии, дълги до четири-пет метра“?
	Те се взряха в тревата. Влажният, топъл свят, обитаван от насекоми и костенурки, изведнъж се превърна в тънко прикритие, под което дебнеха огромни ужасии чудовища с грамадански зъби.
	Нещо ни дебне, помисли си Масклин. Усещам го.
	Бяха се притиснали гръб о гръб. Масклин бавно се сниши и вдигна от земята един голям камък.
	Тревата се разшава.
	— Нещото рече, че не всичките израствали до четири-пет метра — каза Ангало с треперещ глас.
	Мълчание посрещна неговите думи.
	— Ние се лутахме в мрака! — изстена той. — А край нас — чудовища!
	Тревата отново се разшава. Не беше вятърът, който я мърдаше.
	— Я се стегнете, бе! — измънка Ангало.
	— Ако са алигаторите — Гърдър се опитваше да вирне гордо брадичка, — сега ще им покажа аз как умира достойно един ном!
	— Щом искаш… — Погледът на Ангало трескаво щъкаше из треволяка. — Аз пък смятам да им покажа каква скорост може да развие номът.
	Тревата се раздели на две.
	Оттам се показа един ном и пристъпи напред.
	Зад Масклин нещо изпука. Той извърна глава. Оттам изскочи още един ном.
	И още един.
	И още един.
	И така до петнайсет.


	Тримата пътешественици взеха да се въртят на едно място като животно с шест крака и три глави.
	Огънят, дето го видях, си рече Масклин. Седяхме точно до някакви останки от огън, аз ги видях. И въобще не се замислих кой ли го е палил.
	Непознатите бяха облечени в сиво. Имаше всякакви — и едри, и дребни. И до един бяха въоръжени с копия.
	Ще ми се и аз да си носех копието, помисли си Масклин. Опитваше се да държи под око колкото се може повече хора от онези.
	Не бяха насочили срещу него копията си. Проблемът беше, че всъщност наникъде не ги бяха насочили.
	Масклин си рече, че твърде рядко ном убива нома. В Магазина това се смяташе за проява на лошо възпитание, а пък Навънка… Навънка тъй и тъй си имаше достатъчно други същества, които убиваха номи. Пък и не беше редно. Тези причини бяха достатъчни.
	Просто трябваше да се надява, че и тези номи мислят по същия начин.
	— Познаваш ли ги? — попита го Ангало.
	— Кой, аз ли? — сепна се Масклин. — Не, много ясно, че не. Че откъде да ги познавам?
	— Ами нали са Вънкашни. Де да знам, мислех си, че вие, Вънкашните си се знаете…
	— Ама аз никога през живота си не съм ги виждал.
	— Мисля — бавно, съсредоточено подхвана Ангало, — че техният водач е онзи дъртият с големия нос, дето си е бучнал перо на чутурата. Ти какво ще кажеш?
	Масклин се вгледа във високия, хърбав старец, който се въсеше срещу тях.
	— Не ми изглежда много да сме му допаднали.
	— На мен пък той хич, ама хич не ми допада!
	— Ти нещо да предложиш, Нещо?
	— _И те сигурно се страхуват от вас колкото и вие от тях._
	— Съмнявам се — измърмори Ангало.
	— _Кажете им, че нищо лошо няма да им сторите._
	— Според мене по-скоро те трябва да ни кажат, че няма да сторят нищо лошо на _нас_.
	Масклин пристъпи напред и вдигна ръце.
	— Идваме с мир — рече им той. — Не искаме никой да пострада.
	— Включително и ние — добави Ангало. — И още как!
	Неколцина непознати пристъпиха напред и вдигнаха копия.
	— Аз съм си вдигнал ръцете — подхвърли през рамо Масклин. — Какво ми скочиха така?
	— Ами сигурно, щото държиш тоя голям камък — изтърси Ангало. — За тях не знам, ама пред мене, ако се изстъпиш с нещо такова в ръцете, май доста ще се стресна.
	— Не съм много убеден, че искам да го пусна — рече Масклин.
	— Може би не ни разбират какво им казваме…
	Гърдър се размърда.
	Откакто пристигнаха тези новите, абатът не бе обелил и дума. Само дето беше много пребледнял.
	А сега сякаш вътре в него бе бръмнал някакъв звънец, известяващ, че нужното време вече е изтекло. Той изпухтя яростно, хвърли се напред и се пльосна като някакъв разярен балон право върху Чутурата.
	— Как _смееш_ да ни закачаш… Вънкашник такъв! — писна той.
	Ангало закри очи с ръце. Масклин стисна здраво камъка.
	— Ъ-ъ, Гърдър… — подхвана той.
	Чутурата отстъпи назад. Останалите явно се озадачиха от дребничката експлозивна фигурка, която така изведнъж скочи срещу тях. Явно Гърдър го бе прихванал онзи вид гняв, дето върши работа почти колкото броня.
	Чутурата изцвъртя нещо. Гледаше Гърдър.
	— Я не ми излизай с тия приказки, мърляв езичник такъв! — продължаваше Гърдър. — Какво си мислиш, че ме е страх от всичките тия копия ли?!
	— И още как — прошепна Ангало и се примъкна по-близо до Масклин. — Какво ли го прихвана?
	Чутурата кресна нещо на своите номи. Двама от тях колебливо вдигнаха копия. Неколцина от останалите май се опитаха да му възразят.
	— Все по-зле става — обади се Ангало.
	— Да — съгласи се Масклин. — Май ще се наложи да…
	Някакъв глас зад тях изкомандва рязко. Всички флоридийци се извърнаха натам. Масклин — също.
	Из тревата бяха излезли още двама номи. По-точно ном и номка. Той беше младо момче. Тя — дребна тантуреста женица, от онези лелки, от които с охота бихте приели парче ябълков пай. Косата й бе прибрана в стегнато кокче, и в него бе забито дълго сиво перо, също като на Чутурата.
	Флоридийците като че се смутиха. Чутурата взе да приказва надълго и нашироко. Жената каза две-три думи. Чутурата разпери ръце нагоре и замърмори нещо към небето.
	Жената взе да обикаля около Масклин и Ангало, като да бяха експонати от изложба. Докато разглеждаше Масклин — отгоре-надолу и обратно — той улови погледа й и си помисли: „Изглежда като някакво си дребно лелче, ала явно тя командва тук. Ако вземе, че не ни хареса, ще се вкараме в беля.“
	Жената протегна ръка и издърпа камъка от неговата. Той изобщо не се възпротиви.
	После тя докосна Нещото.
	И то й заговори! Онова, което й каза, звучеше почти като думите, които току-що бе изрекла самата тя. Женицата бързо си дръпна ръката, килна глава настрани и се вторачи в Нещото. После отстъпи назад.
	Последва нова команда и флоридийците се строиха не точно в редица, а в нещо като буквата V. На върха на V-то беше номката, а вътре — нашите пътешественици.
	— Пленници ли сме? — попита Гърдър. Беше се поохладил.
	— Не мисля — отвърна Масклин. — Не сме точно пленници. Поне засега.
	За ядене им поднесоха някакъв гущер. На Масклин доста му хареса — напомни му времената, когато той беше Вънкашен, преди да открият Магазина. Другите двама ядоха, само защото би било много неучтиво да откажат, а вероятно да си неучтив с хора, които имат копия, когато ти си нямаш, не беше особено умна идея.
	Флоридийците ги гледаха важно-важно.
	Бяха поне трийсетина на брой, всичките облечени в еднакви сиви дрехи. Изглеждаха досущ като номите от Магазина, само дето бяха малко по-мургави и много по-кльощави. Носовете на доста от тях бяха впечатляващо големи, ала Нещото каза, че това си било съвсем в реда на нещата и че генетиката била виновна за тая работа.
	Нещото им говореше. Отвреме-навреме измъкваше по някой сензор и рисуваше с него разни работи по калта.
	— Нещото сигурно разправя така: „Ние идва отдалече на голяма птица, дето не прави шляп-шляп“ — предположи Ангало.
	Доста често Нещото повтаряше на жената собствените й думи.
	Най-накрая Ангало не издържа.
	— Ама какво става тука, бе Нещо? Защо все тая приказва?
	— _Тя им е вожд._
	— Жена?! Вожд?! Ама ти се майтапиш, нали?
	— _Аз никога не се майтапя. Това си ми е вградено._
	— О…
	Ангало смуши Масклин с лакът.
	— Ей, да я научи Грима тая работа, каква беля само ще си натресем…
	— _Нейното име е Много-ниско-дръвче или Шубраче._
	— И ти я разбираш какво ти приказва? — учуди се Масклин.
	— _Лека-полека започнах да схващам. Техният език е много близък до оригиналния номски._
	— Какво искаш да кажеш с тоя оригинален номски?
	— _Езикът, на който са говорили вашите прадеди._
	Масклин сви рамене. Точно сега нямаше смисъл да се опитва да го разбира.
	— Ти разказа ли й за нас?
	— _Да. Тя каза, че…_
	Чутурата, както си мърмореше под мустак, изведнъж скочи на крака и се впусна в дълга, протяжна тирада. Говореше с много рязък тон и постоянно сочеше ту земята, ту небето.
	Нещото присветна с няколко светлинки.
	— _Той разправя, че сте били пристъпили границата на онзи, който прави облаците. Това било много лошо, тъй каза. Онзи, който правел облаците, щял много да се ядоса._
	Доста от номите замърмориха одобрително. Шубраче ги скастри. Масклин протегна ръка и натисна надолу Гърдър, който тъкмо се бе засилил да рипне.
	— А какво мисли по въпроса ъ-ъ-ъ… Шубраче?
	— _Май Чутурата не й е особено симпатичен. Неговото име е Този-който-знае-какво-си-мисли-онзи-който-прави облаците._
	— Ами кой е Тоя, дето прави облаци?
	— _Да го назовеш с истинското му име докарвало нещастие. Той бил създал Земята, а Небето все още го правел. Та той…_
	Чутурата пак се обади. Май беше ядосан.
	Трябва да се сприятелим с тия хора, помисли си Масклин. Трябва да намерим начин.
	— Значи Онзи, който прави облаци, е… — Тук Масклин се замисли с всичка сила, — … нещо като Арнолд Брос (създаден в 1905)?
	— _Да_ — отвърна му Нещото.
	— А съществува ли наистина?
	— _Мисля, че да. Готов ли си да рискуваш?_
	— Какво?
	— _Мисля, че знам кой е Онзи, който прави облаците. Мисля, че знам и кога ще понаправи още малко Небе._
	— Какво?! Кога?!
	— _След три часа и десет минути._
	Масклин се поколеба.
	— Я задръж малко — проточи той. — Това ми звучи някакси като същото време, когато…
	— _Да. Моля ви и тримата, пригответе се да бягаме. Сега аз ще напиша името на онзи, който прави облаците._
	— Ама защо да бягаме?
	— _Възможно е страшно да се ядосат. Ала нямаме време за губене._
	Нещото размаха сензор. Последният не беше замислен като приспособление за писане и буквите, които Нещото заизписва, излизаха доста ъгловати. Трудно беше да ги разчетеш.
	Нещото издраска в пръстта общо четири букви.
	Ефектът бе незабавен.
	Чутурата се разкрещя. Някои от флоридийците рипнаха на крака. Масклин сграбчи другите двама за лактите.
	— Ей-сегичка ще му тресна един на тоя дъртак! Ама наистина! — пенеше се Гърдър. — То пък бива тесногръдие, ама чак пък толкоз!
	Докато бушуваше свадата, Шубраче седеше мълчаливо. После заговори — много високо, ала много спокойно.
	— _Тя им казва_ — запревежда Нещото, — _че не било грешно да се изписва името на Онзи, който прави облаците. Самият той често си го изписвал. Знаменит е Онзи, който прави облаците, дори и тия непознати знаят името му, тъй казва тя._
	Повечето номи останаха доволни от тази реч. Чутурата си замрънка нещо под носа.
	Масклин се поотпусна и се вгледа в буквите, надраскани върху пясъка.
	— Н… А… О… А? — прочете той.
	— „С“ е — поправи го Нещото. — Не е „О“.
	— Но ти говори с тях съвсем за кратко! — учуди се Ангало. — Как успя да го научиш?
	— _Познавам номския начин на мислене_ — отвърна Нещото. — _Винаги вярвате на онова, което прочетете. Разбирате нещата съвсем буквално!_


	6.

	ГЪСКА: вид птица, която лети по-бавно от КОНКОРД, например, и на нея не сервират нищо за ядене. Според номите, които я познават добре, ГЪСКАТА е най-тъпата птица, ако не броим ПАТКАТА. Тя си прекарва времето предимно в летене насам-натам. Като транспортно средство от ГЪСКАТА има още много да се желае.
	Из „Научна енциклопедия за любознателния млад ном“
	от Ангало де Галантерии


	В началото, заразказва Шубраче, нямало нищо освен земя. НАСА видял колко е пусто над земята и решил да запълни пустошта с небе. Построил по средата на земята село и взел да изпраща нагоре кули, пълни с облаци. Понякога в тях имало и звезди — нощем, когато се издигала някоя кула с облаци, номите току виждали нова звезда, която се движела по небето.
	Земята около кулите с облаци принадлежала единствено на НАСА. Там имало повече животни, отколкото човеци. Било доста добро място за номите. Някои от номите вярвали, че НАСА го е създал точно заради тях.
	Шубраче завърши и седна.
	— А _Тя_ вярва ли в това последното? — попита Масклин. Погледна през ливадата — там Чутурата и Гърдър се бяха увлекли в препирня. Никой не разбираше какво му казва другият, но това изобщо не им пречеше да се карат.
	Нещото преведе на Шубраче. Тя се засмя.
	— _Тя казва: Дните идват и си отиват. Кому е нужно да вярва в каквото и да било? Тя вижда как около нея се случват разни неща със собствените си очи и това са нещата, за които тя знае, че ги има. Вярата е чудесно нещо за онези, които имат нужда от нея — тъй казва тя. Знае, че това място принадлежи на НАСА, защото името му го пише по табелите._
	Ангало се ухили. Беше толкова развълнуван, че аха-аха да ревне.
	— Те живеят точно до онова място, от което излитат совалките, и си мислят, че то е вълшебно! — изхълца той.
	— А не е ли вълшебно? — Масклин го каза по-скоро на себе си. — Както и да е, да не би да е по-странно от това да си мислиш, че Магазинът е целият свят? Нещо, те виждат ли как излитат совалките? Доста далече са от тях, все пак.
	— _Изобщо не са далече. Осемнайсет мили нищо не са — тъй казва тя. Казва, че сме можели да стигнем там за по-малко от два часа…_
	Щом забеляза колко се учудиха, Шубраче кимна и после, без дума повече, се изправи и хлътна в храсталака. Махна на останалите номи да я последват. Половин дузина флоридийци се източиха зад водачката си под формата на V.
	След няколко метра зеленината изчезна и пред тях блесна езерце.
	Нашите номи бяха свикнали с обширните водни пространства. Край летището имаше резервоари. Дори и с патиците бяха успели да свикнат. Но тия неща, които вдъхновено и бодро цапаха право към тях, бяха доста по-големички от патиците. Освен това патиците — както и толкова много други животни — разпознаваха у номите, ако не размера, то поне формата на човеците и се държаха на безопасно разстояние. А не търчаха насреща им, все едно по-хубаво нещо от новодошли номи не им се бе случвало през целия ден.
	Някои от тези създания почти хвърчаха в желанието си да се доберат до тях.
	Масклин се огледа по навик за оръжие. Шубраче сграбчи ръката му, тръсна глава и каза нещо.
	— _Те са приятели_ — преведе Нещото.
	— Хич не ми приличат на такива!
	— _Това са гъски. Съвсем безопасни са, освен за тревата и за низшите организми. Долитат тук да прекарат зимата._
	Гъските пристигнаха. Вълна обля краката на номите. Птиците заизвиваха шии към Шубраче. Тя потупа една-две по страховитите на вид човки.
	Масклин упорито се мъчеше да не наподобява низш организъм.
	— _Мигрират тук от местата с по-студен климат_ — продължи Нещото. — _Когато избират курса, разчитат на флоридците._
	— О, много хубаво. Това е… — Масклин млъкна. Най-после мисълта стигна езика му. — Да не искаш да ми кажеш, че тези номи летят с тях?!
	— _Естествено. Пътуват с гъските. А, само между другото, имате на разположение два часа и четирийсет и една минути до излитането._
	— Искам да ти стане абсолютно ясно… — подхвана бавно Ангало. Една огромна перната глава се плацикаше във водата само на няколко сантиметра от него. — … че ако ми предлагаш да яхаме гъски, то… то по-добре пак си помисли. Или _си изчисли_, както ще да му се вика там на онова твоето мислене.
	— _Ти, разбира се, имаш по-добро предложение._ — Ако Нещото имаше лице, в този момент то сигурно щеше да се хили ехидно.
	— Предложението да не ги яхаме ми се струва къде-къде по-добро, точно така — издудна Ангало.
	— Де да знам — обади се Масклин, който досега вторачено оглеждаше гъските. — Май съм готов да се пробвам ли, що ли…
	— _Флоридийците са установили много интересни отношения с гъските_ — заобяснява Нещото. — _Гъските осигуряват на номите крила, а номите на гъските — ум. През лятото те отлитат на север, в Канада, а през зимата се връщат тук. Това е почти символична връзка — макар че те, естествено, не знаят термина._
	— Тъй ли? Ех, че тъпички били, горките — измърмори Ангало.
	— Не те разбирам, Ангало — сряза го Масклин. — Луд си да препускаш насам-натам с разни машини, пълни с пърпорещи железа, а пък се притесняваш да яхнеш една абсолютно естествена птица!
	— Така е, защото не знам, кое как им работи на птиците — призна си Ангало. — Никога не съм виждал работна схема на гъска в разрез.
	— _Та точно заради гъските флоридийците никога не са имали много вземане-даване с човеците_ — продължи Нещото. — _Както вече споменах, те говорят почти оригинален номски._
	Шубраче ги наблюдаваше внимателно. В начина, по който се държеше с тях, имаше нещичко, което все още се виждаше странно на Масклин. Не че се страхуваше от тях, нито пък се държеше нападателно. Държеше се даже много приятно.
	— Тя изобщо не се учуди! — рече си той на глас. — Стана й интересно, но ни най-малко не се учуди! Те се разтревожиха, защото се появихме тук, а не, защото съществуваме въобще! Колко още номи е срещала?
	Нещото преведе отговора.
	Тая дума Масклин я знаеше едва от година: Хиляди.


	Дървесното жабче, което водеше колоната, се опитваше да се пребори с новата идея. Осъзнаваше — наистина, много смътно — че се нуждае от нов начин на мислене.
	Едно време светът си беше ето това: локвичка в средата и венчелистчета по края. Един.
	Само че малко по-нататък на клона имаше още един свят. И оттук ужасно приличаше на онова цвете, което бяха напуснали. Един.
	Жабчето-водач приклекна насред една туфа мъх и извъртя очи така, че да може да вижда и двата свята едновременно. Един _тук_ и един _там_.
	Един. И още един.
	Челото на жабчето изпъкна, сякаш се опитваше да увие новата идея в мисълта си. Едно и едно правеха едно. Да, ама ако имаш едно _тук_ и едно _там_…
	Останалите жабчета гледаха в почуда — очите на водача им се въртяха като бесни.
	Едно тук и едно там не можеше да правят едно. Прекалено надалече бяха едно от друго. Трябваше им такава дума, която да означава и едното, и другото едновременно. Трябваше да се казва… да се казва…
	Устата на жабчето зяпна широко. Толкоз широка беше тази усмивка, че двата й края без малко да се застъпят отзад на главата му.
	Беше го измислило.
	— Мип-мип! — каза то.
	Това означаваше: едно. И _още едно_ едно.


	Когато се върнаха, Гърдър все още се караше с Чутурата.
	— Че как така толкоз дълго се карат, като не разбират даже кой какво казва! — учуди се Ангало.
	— Няма по-добър начин да се караш дълго с някого — разпери ръце Масклин. — Ей, Гърдър! Готови сме за тръгване. Хайде.
	Гърдър вдигна поглед. Беше цял червен. Двамата с Чутурата бяха клекнали един срещу друг, превили гърбове, а посред тях, изрисувани в пръстта, се мъдреха сума ти чертежи.
	— Нещото страшно ми трябва! — ревна той. — На тоя тъпак нищо не му влиза в главата!
	— Едва ли ще успееш да го убедиш — поклати глава Масклин. — Шубраче ми каза, че колчем срещнат други номи, той веднага почва да се кара с тях.
	— Че какви други номи да са срещали?
	— Навсякъде имало номи, Гърдър. Така разправя Шубраче. Дори и във Флоридия не били само те. Имало и в… в… в Канадия, където флоридийците ходели през лятото. Че даже и у дома може да има и други номи! Ние просто не сме се натъквали на тях!
	Той дръпна абата за расото така, че онзи се изправи на крака, и добави:
	— Хайде, че никакво време не ни е останало…
	— Не! Не! Не! На такова нещо не се качвам!
	Гъските изгледаха озадачено Гърдър — все едно сред спокойния им жабуняк неочаквано се бе пльоснала жаба.
	— Е, и на мене не ми харесват кой знае колко — вдигна рамене Масклин, — но хората на Шубраче постоянно си летят така. Просто се навираш някъде из перата и се крепиш.
	— _Навираш_ ли се?! — кресна Гърдър. — Аз никога през живота си не съм се навирал!
	— Нали пътува с Конкорда — припомни му Ангало. — А той е направен от човеци. И човеци го карат.
	Гърдър ги гледаше на кръв. Явно нямаше да се даде лесно.
	— Е, ами гъските кой ги е правил? — тросна се той.
	Ангало се ухили на Масклин.
	— Кво? А, че знам ли. Пак гъски, предполагам… — отвърна Масклин.
	— Гъски ли? _Гъски_, казваш? Че какво разбират тия гъски от проектиране и от въздушна безопасност?
	— Виж какво — сопна му се Масклин. — Те могат да ни пренесат. Флоридийците прелитат хиляди мили с тях! Хиляди мили. И никой не им дава ни пушена сьомга, ни розовко на бучки. Струва си да опитаме какво е поне за осемнайсет мили, а?
	Гърдър се колебаеше. Чутурата си мрънкаше нещо. Гърдър се прокашля.
	— Е, много хубаво — рече важно той. — Сигурен съм, че щом и този заблуден индивид е свикнал да лети с тия неща, аз едва ли бих срещнал някакви трудности. — Той се вгледа в кандилкащите се из лагуната сивкави силуети. — Флоридийците могат ли да си говорят с тия същества?
	Нещото пробва как ще реагира Шубраче на такъв въпрос. Тя поклати глава. Не — гъските били от тъпи по-тъпи. Пък и какво да им приказваш, като не могат да ти отговорят?
	— Ти каза ли й защо сме тук? — попита го Масклин.
	— _Не. Тя не ни е питала._
	— А сега как ще се оправяме?
	Шубраче пъхна два пръста в уста и свирна.
	Половин дузина гъски се заклатушкаха към брега. И отблизо не изглеждаха мънички.
	— Спомням си, че съм чел нещо за тия гъски. — Гърдър бе потънал в някакъв унесен ужас. — Пишеше, че като духнат през носа, можели да счупят и човешка ръка.
	— Не бе, с крилото като духнат — поправи го Ангало, вперил поглед в сивкавите, покрити с пера тела, застрашително надвиснали над него. — С крилото.
	— Ама то това беше за лебедите — със слаб гласец се обади Масклин. — А пък гъските бяха ония, дето не бива да им казваш „Сссссс!“
	Гърдър не отместваше поглед от дългата шия, която се виеше насам-натам пред него.
	— Не бих си го и помечтал — рече той.


	Много, много по-късно — когато Масклин се захвана да си пише мемоарите, той описа полета с гъските като най-бързия, най-високия и най-кошмарния от всички.
	Хората му рекоха: — Ей задръж, ама то това не е вярно! Нали ти казваше, Масклин, че самолетът летял толкова бързо, че собствения му звук не можел да го настигне, и толкова нависоко, че навсякъде около него било синьо!
	— Ама точно там е работата — отвърна им той. — Самолетът летеше толкова бързо, че не можеш да разбереш бързо ли лети или не; и толкоз нависоко, че не можеш да си представиш къде се е изкачил. Тъй си беше то. Пък и Конкорда изглеждаше като _специално създаден_ да лети. На Земята изглеждаше съвсем не на място.
	Гъските, от своя страна, изглеждаха аеродинамични колкото възглавница. Те нито се търкулваха плавно в небето, нито се рееха сред облаците като самолетите. Не — те търчаха по повърхността на водата и отчаяно блъскаха въздуха с криле, а после — тъкмо когато вече беше повече от ясно, че едва ли биха постигнали нещо по този начин — те изведнъж го постигаха. Водата стремително се отдалечаваше и се чуваше само протяжното свистене на крилата, които изтласкваха гъската нагоре в небето.
	Масклин пръв би си признал, че бъкел не отбира от реактивни двигатели, мотори и машини — и сигурно затова пътуването с гъска изобщо не го притесни. Ала си мислеше, че поне от мускули малко от малко разбира — и това, че животът му зависи само от чифт мускули, макар и яки, изобщо не го караше да се чувства спокоен.
	Всеки от тях си имаше и придружител-флоридиец. Те не ги управляваха, доколкото забеляза Масклин. Тази работа я вършеше Шубраче, която бе далеч напред — върху шията на гъската-водач.
	Останалите я следваха в съвършено V.
	Масклин се зарови в перушината. Беше мекичка и удобна, макар и да държеше хлад. Както научи по-късно, за флоридийците въобще не било проблем да спят върху летяща гъска. Самата мисъл за подобно нещо навяваше на Масклин кошмарни видения.
	Той надникна навън — само колкото да види, че далечните дървета профучават прекалено бързо под него — и отново забучи глава в перушината.
	— Още колко време ще пътуваме, Нещо?
	— _По моя преценка ще пристигнем близо до космодрума около час преди да изстрелят спътника._
	— Надявам се, че да изстреляш не е същото като да застреляш? Че току-виж ни застреляли и нас?
	— _Не, няма._
	— Ух, добре. Е… да имаш някакво предложение как да се качим на онази машина?
	— _Това е почти невъзможно._
	— Точно това си мислех, че ще кажеш.
	— _Но можете да качите мен_ — добави Нещото.
	— Да, ама как? Отвънка ли да те вържем?
	— _Не. Само ме доближете до нея достатъчно. Оттам нататък самичък ще се справя._
	— Откъде нататък?
	— _Ще повикам кораба._
	— Да, ама тоя кораб къде го? Чудя се как така разните му там спътници и незнам кво си още не са се блъснали в него!
	— _Той чака._
	— Понякога цена нямаш като помощник.
	— _Благодаря._
	— Това последното беше саркастична забележка.
	— _Знам._
	Зад Масклин се разнесе шумолене — флоридийският му спътник беше бутнал настрани едно перо. Това беше момчето, което бе дошло заедно с Шубраче. Тогава нищо не беше казало — само се блещеше срещу Масклин и Нещото. Сега се усмихна и му рече нещо.
	— _Пита те дали не ти е прилошало._
	— Много съм добре — излъга Масклин. — Той как се казва?
	— _Пион, най-големият син на Шубраче._
	Пион отново се усмихна насърчително на Масклин.
	— _Пита те какво е вътре в самолета. Казва, че му се струвало много вълнуващо. Те виждат самолети от време на време, но се пазят от тях._
	Гъската се килна настрани. Масклин се опита да се вкопчи в перушината не само с крака, ами даже и с ноктите на краката.
	— _Казва, че сигурно е много по-интересно да летиш със самолет, отколкото с гъска._
	— О, ами че знам ли — измънка Масклин.
	Приземяването се оказа много по-гадно нещо от самия полет. На вода по се понасяло — така казаха по-късно на Масклин, — ала Шубраче ги приземи върху твърда земя. И на гъските не им харесваше кой знае колко — едва ли не се налагаше да стоят прави във въздуха и да пърхат с крила като бесни, пък после тупваха долу като зрели круши.
	Пион помогна на Масклин да слезе. Земята като че се кандилкаше насам-натам под краката му. Останалите двама взеха да се промъкват през птичата навалица към него, като се олюляваха.
	— Земята! — изхълца Ангало. — Толкова близо беше! И на никого не му пукаше! — Той се тръшна на колене. — И как вряскат! И постоянно се килват ту насам, ту натам! И целите са на буци под перата!
	Масклин отпусна ръце — много беше напрегнат.
	Земята около тях не се отличаваше кой знае колко от мястото, което бяха напуснали — само дето растителността беше по-ниска и никъде не се виждаше вода. Поне Масклин не виждаше.
	— _Шубраче казва, че гъските не могат да отидат по-нататък_ — обясни Нещото. — _Твърде било опасно да се ходи натам._
	Шубраче кимна и посочи към хоризонта.
	Там се издигаше нещо бяло.
	— Това ли е? — попита Масклин.
	— Значи е това? — светнаха очите на Ангало.
	— _Това е._
	— Не ми изглежда чак толкоз голяма — смутолеви Гърдър.
	— Много е далече още — обясни Масклин.
	— Я, хеликоптери! — възкликна Ангало. — Нищо чудно, че Шубраче не иска да води гъските по-нататък.
	— Трябва да вървим — настоя Масклин. — Имаме само един час, и, да ви кажа, я ни стигне, я не. Ъ-ъ-ъ… По-добре да се сбогуваме с Шубраче. Можеш ли да й го обясниш, Нещо? Кажи й, че… че ще се опитаме да я намерим. По-нататък. Ако всичко мине както трябва. Така поне си мисля.
	— Ако случайно _има_ по-нататък — добави Гърдър. Изглеждаше като пран-недопран парцал за миене на чинии.
	Когато Нещото спря да превежда, Шубраче кимна, а после подбутна Пион напред.
	Нещото обясни на Масклин какво иска тя.
	— Какво?! Ама не, как така да го вземем с нас! Не може!
	— _Народът на Шубраче насърчава младежите да пътуват_ — обясни Нещото. — _Пион е само на четиринайсет месеца и вече е ходил в Аляска._
	— Опитай се да й обясниш, че не сме тръгнали ни за Ляска, ни за Мляска! Накарай я да разбере, че кой знае какво може да стане с него!
	Нещото преведе.
	— _Тя казва, че това било много хубаво. Подрастващите момчета трябвало постоянно да търсят нови и нови приключения._
	— Квооо?! Ама ти точно ли ми превеждаш?!
	— _Да._
	— Ама ти не й ли каза, че е много опасно?
	— _Казах й. Пък тя каза, че докато си жив, опасността винаги те дебне._
	— Ама може и да го убият!!!
	— _Тогава щял да отиде на небето и да стане звезда._
	— Те в това ли вярват?
	— _Да. Те вярват, че оперативната система на номите започва съществуването си в облика на гъска. Ако е била добра гъска, се превръща в ном. А когато един добър ном умре, НАСА го вдига на небето и той става звезда._
	— Какво е оперативна система? — попита Масклин. Ставаше въпрос за религия, а него открай време не го биваше по религиозните въпроси.
	— _Онова нещо вътре в тебе, дето ти казва какво всъщност си ти._
	— Душа, бе — обади се Гърдър с кахърен глас.
	— Толкоз глупости на едно място не бях чувал! — оживи се Ангало. — Поне не и откакто живеехме в Магазина и вярвахме, че се завръщаме на Земята като гипсови градински статуйки! Помниш ли? — смуши той Гърдър в ребрата.
	Вместо да му се ядоса, Гърдър май още повече овеси нос.
	— Щом иска момчето, нека да идва — продължи Ангало. — Има дух в него. Напомня ми самия мене на неговите месеци.
	— _Майка му казва, че ако му стане мъчно за дома, винаги може да намери някоя гъски и тя да го върне в къщи_ — преведе Нещото.
	Масклин зяпна. Смяташе нещо да каже.
	А да има и такива мигове, когато няма какво да кажеш, защото няма нищо за казване. Ако трябва да обясниш нещо на някого другиго, то трябва и двамата да сте сигурни в нещо, та да можете да започнете отнякъде — а Масклин не бе сигурен дали би могъл да се разбере някак с Шубраче. Почуди се колко ли е голям светът за нея. Сигурно много по-голям, отколкото можеше да си представи. Ала нагоре стигаше само до небето.
	— О, ами добре тогава — съгласи се той накрая. — Само че трябва да тръгваме миг по-скоро. Няма време за дълги сълзливи…
	Пион кимна на майка си, приближи се към тях и застана до Масклин. Масклин не знаеше какво да каже. Дори и по-късно, когато опозна по-добре номите-гъсари, той не можа да свикне съвсем с жизнерадостния им начин на сбогуване. Разстоянията като че не бяха нищо за тях.
	— Ами хайде тогава — едва успя да каже той.
	Гърдър метна смразяващ поглед към Чутурата, който бе настоял да ги придружи.
	— Ама наистина много ми се щеше да си поприказвам с тоя!
	— Шубраче ми каза, че той иначе бил свестен — намеси се Масклин. — Само дето бил малко чешит. Все неговата да е.
	— Също като тебе, Гърдър — обади се Ангало.
	— Като мене ли рече?! Че аз да не би да съм…
	— Не си, не си — побърза да го успокои Масклин. — Давайте да тръгваме.


	Сега тичаха през храсталак, висок два-три техни боя.
	— Все нямаме време — задъха се Гърдър на пресекулки.
	— Стига си приказвал. Пести си дъха, че тичане ни чака — посъветва го Ангало.
	— На совалките дават ли пушена сьомга? — Гърдър май нямаше намерение да го слуша.
	— Не знам — хлъцна Масклин. Драпаше през някаква туфа трева.
	— Не, не дават — авторитетно обясни Ангало. — Помня, че и за това съм чел в една книга. Ядат от тубички.
	Продължиха да тичат в мълчание, замислени над това последното.
	— Че какво ядат? Паста за зъби ли, що ли? — обади се накрая Гърдър.
	— Не, едва ли паста за зъби. Много ясно, че не. _Убеден съм_, че не е паста за зъби.
	— Е, ами да се сещаш за нещо друго, дето е в тубички?
	Ангало се умисли.
	— Лепило? — измънка той колебливо.
	— Не ми се види много апетитно, да ти кажа. Паста за зъби и лепило?!
	— На човеците, дето карат космическите совалки, явно им харесва. Там ги имаше на снимка — усмихваха се…
	— Сигурно не е било усмивка, ами просто са се опитвали да си разлепят зъбите — предположи Гърдър.
	— Не бе, ти пък нищо не си разбрал — реши Ангало. Мозъкът му щракаше на бързи обороти. — Храната им е в тубички заради гравитацията…
	— И какво с тая гравитация?
	— Ами няма я.
	— Кой го няма?
	— Гравитацията. И всичко плува насам-натам.
	— Как така, във вода ли?
	— Не бе, във въздуха. Щото няма какво да държи яденето в чинията, нали разбираш.
	— О — кимна Гърдър. — И лепилото точно за това им трябва, а?
	Масклин знаеше, че могат да продължат така с часове. Онова, което всички тези звуци означават — помисли той, — е: жив съм, и ти също. И всичките се тревожим, че не след дълго може и да не сме. Затова нека си приказваме, по-добре е, отколкото да мислим.
	Преди дни, преди седмици всичкото това им изглеждаше много по-добре. Ала сега, когато им оставаха…
	— Колко време имаме още, Нещо?
	— _Четирийсет минути._
	— Трябва пак да си починем! Гърдър вече не тича, той просто пада!
	Те се строполиха в сянката на някакъв храст. Не изглеждаше совалката да се е приближила много, ала вече се виждаха и сума ти други неща. Хеликоптерите бяха станали повече. Според знаците, които Пион им правеше като смахнат от върха на храста, където се бе покатерил, по-нататък имаше и човеци, но те бяха доста надалеч.
	— Трябва да поспя… — изхленчи Ангало.
	— Че не спа ли на гъската? — попита го Масклин.
	— Ами _ти_?
	Ангало се просна по гръб.
	— Как ще се качим на тая совалка?
	Масклин сви рамене.
	— Ами Нещото разправя, че не ни трябвало да се качваме, само него трябвало да качим.
	Ангало се надигна на лакти.
	— Искаш да кажеш, че няма да се возим на совалка?! А как само го чаках!
	— Това не ти е Камиона, Ангало. Не мисля, че оставят по някой отворен прозорец, та да може някой да се намъкне вътре през него. Пък и без това си мисля, че за да я подкараме, ще трябват не много, ами страшно много номи, а и бая въже.
	— Знаеш ли, като карах Камиона, това беше най-щастливият миг в живота ми — замечтано рече Ангало. — Само като си помисля как месеци наред съм живял в Магазина и нищо не съм знаел за Навънка…
	Масклин учтиво изчака. Главата му тежеше.
	— Е? — обади се той накрая.
	— Какво „Е“?
	— И какво, като си мислиш за всички ония месеци в Магазина, когато нищо не си знаел за Навънка?
	— Ами… струва ми се, че съм ги пропилял. Знаеш ли какво смятам да направя, ако… Искам да кажа, когато се върнем у дома? Ще запиша всичко, което сме научили Трябва да го правим това, знаеш ли. Да пишем наши си книги. Много книги. Не само да четем човешките, дето са тъпкани с какви ли не измишльотини. И тия книги, дете ще ги пишем, да не са само като оная Гърдъровата „Книга на номите“. Ами да се занимават със сериозни работи. С наука например.
	Масклин хвърли поглед към Гърдър. Той нищо не каза. И как да каже, като спеше.
	Пион се сви на кравайче и захърка гороломно. Гласът на Ангало заглъхна — той се прозяваше.
	Не бяха спали от часове. Номите спят предимно нощем, ала за да изкарат дългия ден имаха нужда от лека дрямка през няколко часа. Дори и Масклин климаше.
	— Нещо? — не забрави да каже гой. — Събуди ме след десет минути, става ли, а?


	7.

	СПЪТНИЦИ: Намират се в Космоса и там си стоят. Крепят се по следния начин: вървят толкова бързо, че никога не се задържат на едно място достатъчно дълго, за да могат да паднат оттам. ТЕЛЕВИЗИЯТА отскача от тях към Земята. Те са част от НАУКАТА.
	Из „Научна енциклопедия за любознателния млад ном“
	от Ангало де Галантерии


	Масклин лежеше, полупримижал, и слушаше как Гърдър тихичко си приказва с Нещото.
	— Аз вярвах в Магазина — нареждаше той. — А то какво излезе — че бил само нещо си там, построено от човеците! Мислех си, че и Внукът Ричард е много специална личност, пък то… бил някакъв си човек, дето пее, докато се мокри!
	— _Докато взема душ._
	— А пък сега какво? В света имало хиляди номи! Хиляди! И всичките вярват в едно, в друго, в какво ли не! Оня тъпак, Чутурата, вярва, че космическите совалки правели небето! Знаеш ли какво си помислих като го чух това? Помислих си, че ако той беше пристигнал в моя свят, а не обратното, щеше мене да помисли за толкова тъп, колкото аз помислих него! А аз _съм си_ точно толкова тъп! Ей, Нещо?
	— _Тактично си мълчах._
	— Ангало вярва в разни идиотски машинарии, а пък Масклин… ох, знам ли го пък него в какво вярва. В Космоса, например. А пък в други неща не вярва. И я го гледай колко е добре! Аз се опитвам да вярвам във важни неща, а тия важни неща и пет минути не изтрайват! Има ли справедливост?
	— _И тук мога да ти предложа единствено тактично и разбиращо мълчание._
	— Просто исках животът ми да има смисъл.
	— _Много похвална цел._
	— Искам да кажа — къде е _истината_?
	Последва пауза. После Нещото заговори.
	— _Спомням си как разговаряхте с Масклин откъде са произлезли номите. Ти искаше нещо да ме питаш. Сега мога да ти отговоря. Аз съм направен. Знам, че това е истината. Знам че аз съм нещо, направено от метал и пластмаса. Ала съм и нещо, което живее вътре в метала и пластмасата. За мен е невъзможно да не бъда абсолютно убеден в това. И то е страхотна утеха. Що се отнася до номите, разполагам с данни, които сочат, че са произлезли от друг свят и са дошли тук преди хиляди години. Това може да е вярно. А може и да не е. Не съм аз онзи, който да прецени._
	— В Магазина си знаех къде съм — продължи Гърдър, говорейки донякъде на себе си. — Дори и в Кариерата не беше чак толкоз зле. Имах си хубава работа. Имах някакво значение за хората. И как да се върна сега, като знам, че всичко онова, в което вярвах — Магазинът, Арнолд Брос. Внукът Ричард, било просто… просто нечия си _представа_?
	— _Не мога да ти дам съвет. Извинявай!_
	Масклин реши, че ще е много дипломатично да се събуди тъкмо сега. Изсумтя силно, за да е сигурен, че Гърдър го е чул.
	Абатът се бе зачервил като рак.
	— Не можах да заспя — избъбри той.
	Масклин се изправи.
	— Ей, Нещо, колко време остана?
	— _Двайсет и седем минути._
	— Защо не ме събуди?!
	— _Исках да си отпочинете добре._
	— Ама имаме да бием още толкова много път! Няма да успеем да те качим! Ей, ставайте бе! — Масклин леко срита Ангало. — Хайде, че какво търчане ни чака… Пион къде отиде пък сега? А, ето те и тебе. Гърдър, хайде!
	Те се втурнаха през храсталака. В далечината се носеше плътният жален вой на сирена.
	— Ама ти наистина добре го даваш, Масклин! — възхити се Ангало.
	— По-бързо! Давайте по-бързо!
	Сега вече бяха доста близо и Масклин можеше да огледа совалката. Височка си беше. Обаче по ниските й части май нищо не им вършеше работа.
	— Надявам се, че добре си планирал нещата, Нещо — рече той задъхано, докато четиримата се провираха из шубрака. — Защото хич не се сещам как ще те качим там горе.
	— _Не се притеснявай. Вече почти стигнахме._
	— Какви ги говориш? Я гледай колко е далече!
	— Какво смята да прави? Летящ скок ли? — обади се Ангало.
	— _Сложи ме на земята._
	Масклин послушно остави черната кутийка долу. Нещото протегна няколко сензора — известно време те се клатиха бавно, а после се насочиха към совалката.
	— Ама ти на какво си играеш? — ядоса се Масклин. — Губим време!
	Гърдър се засмя, макар смехът му да не звучеше много радостно.
	— Знам го аз какво прави. Изпраща се на совалката. Нали тъй, Нещо?
	— _Прехвърлям инструкции в компютъра на комуникационния спътник._
	Номите нищо не казаха.
	— _Или, да го кажа другояче…, ами да — аз превръщам компютъра на спътника в част от мен. Макар и не особено интелигентна част._
	— Наистина ли?! — смая се Ангало.
	— _Естествено._
	— Уха! Е, няма ли опасност да загубиш онова, дето го изпращаш?
	— _Не, то си стои в мене._
	— Хем го изпращаш там, хем си го държиш вътре в тебе?
	— _Да._
	Ангало погледна Масклин.
	— Ти нещо да си разбрал?
	— Аз разбрах — намеси се Гърдър. — Нещото казва, че не е просто машина, ами нещо като… нещо като сбор от електрически мисли, които живеят вътре в машината. Аз така смятам.
	Светлинките мигаха по Нещото.
	— Много време ли ти трябва? — обади се Масклин.
	— _Да. Моля ви, не ми отнемайте жизненоважни комуникационни сили в този момент._
	— Май иска да ни каже да престанем да му приказваме — обясни Гърдър. — Той сега се съсредоточава.
	— То — поправи го Ангало. — Не той, а то. И за какво ни накара да търчим като гламави дотука? Да висим сега и да чакаме!
	— Вероятно трябва да се намира достатъчно близо до… до каквото ще да е там — довърши Масклин.
	— Колко време ще продължи тая работа? — попита Ангало. — Откакто оставаха двайсет и седем минути, май минаха векове…
	— Или поне двайсет и седем минути — довърши Гърдър.
	— Ъхъ. Че и повече може да са.
	Пион дръпна Масклин за ръкава. С другата ръка сочеше надвисналия над тях бял силует. Издрънка дълго-дълго изречение на флоридийски или, ако Нещото беше право — на почти оригинален номски.
	— Без Нещото не мога да ти разбирам — усмихна се стеснително Масклин. — Извинявай.
	— Гъсошки не може приказва — поясни Ангало.
	По лицето на момчето плъзна паника. Този път закрещя много по-силно и задърпа Масклин много по-упорито.
	— Според мен не му се иска да е близо до совалката, когато излита — предположи Ангало. — Сигурно го е страх от шума. Шум гаден, не харесва шум, тъй, тъй? — обърна се той към момчето.
	Пион яростно закима.
	— На летището не беше чак пък толкоз зле — вдигна рамене Ангало. — Тряс-прас, голяма работа. Ама несвикналите хора сигурно ги е страх.
	— Не мисля, че хората на Шубраче са чак пък толкоз несвикнали — намръщи чело Масклин и погледна към бялата кула. Уж беше доста далече, но нищо чудно в някои отношения да бе твърде близо.
	Ама твърде близо.
	— Мислиш ли, че тук е достатъчно безопасно? Искам да кажа, като тръгне да излита…
	— О, я стига — сряза го Ангало. — Ако не беше достатъчно безопасно, щеше ли Нещото да ни пусне да дойдем тук?
	— Тъй де, тъй — съгласи се Масклин. — Точно така. Много си прав. Тъпо е да се задълбаваме по въпроса, няма спор.
	Арон се врътна и търти да бяга.
	Останалите трима извърнаха очи към совалката.
	Светлините изписваха сложни фигури по повърхността на Нещото.
	Отнякъде зави и втора сирена. Въздухът трептеше от мощ — все едно най-животворната пролет на света всеки момент щеше да се пукне.
	Когато Масклин си отвори устата, другите двама чуха от нея да излизат собствените им мисли.
	— Как смятате — поде той, много бавно. — Бива ли го Нещото да прецени доколко може да се приближи ном до излитаща совалка? Искам да кажа, с какъв опит разполага по въпроса, вие какво ще кажете?
	Спогледаха се.
	— Абе, да вземем да се дръпнем малко ли, що ли… — внимателно рече Гърдър.
	Те се обърнаха и взеха да се отдалечават.
	А после всеки от тях нямаше как да не забележи, че другите двама май вървят все по-бързо и по-бързо…
	… и все по-бързо и по-бързо…
	… и в един прекрасен миг се предадоха до един. Плюха си на петите и се юрнаха през тръни и шубраци, блъскаха се в камънаците, а лактите им подскачаха нагоре-надолу като същински бутала. Гърдър, който обикновено се задъхваше при всяка скорост, малко по-голяма от тази на кротка разходка, пухтеше край тях като балон.
	— Да… имате… някаква… представа… колко… колко… близо… — Ангало пухтеше.
	Шумът отначало приличаше на съскане — все едно целият свят се готвеше да си поеме дълбоко дъх. А после премина в…
	… не, това не беше звук. Беше по-скоро невидим парен чук, който ги млатеше едновременно и по двете уши.


	8.

	КОСМОС: бива два вида: а) нещо, в което няма нищо, и б) нищо, в което има всичко. Той е онова, което ви остава, когато вече нищо не ви е останало. Там няма въздух, няма и гравитация — това последното е онова, дето крепи хората върху разните неща. Ако космосът не съществуваше, всичко щеше да е струпано на едно място. Той е предназначен за СПЪТНИЦИ, СОВАЛКИ, ПЛАНЕТИ И ЗА КОРАБА.
	Из „Научна енциклопедия за любознателния млад ном“
	от Ангало де Галантерии


	След малко — когато земята спря да се тресе — номите се надигнаха.
	Спогледаха се с мътен поглед.
	— ………? — рече Гърдър.
	— Какво?! — отвърна Масклин. Собственият му глас идваше кой знае откъде. Че и едвам се чуваше.
	— ………? — рече Гърдър.
	— ………? — обади се и Ангало.
	— Какво? Не те чувам! Ти _мене_ чуваш ли ме?
	Масклин виждаше, че устните на Гърдър мърдат. Посочи ушите си и поклати глава.
	— Оглушали сме!
	— ………?
	— ………?
	— Оглушали сме, ви казвам!
	Масклин вдигна очи.
	Над тях се виеше пушек. Наоколо също се стелеше пушек. И тоя пушек се издигаше твърде бързо дори и за номските високоскоростни сетива. Приличаше на дълъг облак, който с всеки миг се разрастваше, а на върха му пламтеше огън. Шумът утихна до нормален грохот, а после — много бързо — съвсем се загуби.
	Масклин пъхна пръст в ухото си и взе да го върти.
	Ужасното свистене на тишината измести липсата на звук.
	— Някой да ме чува? — осмели се да попита той. — Ей, чувате ли ме?
	— Их — гласът на Ангало беше някакси приглушен и неестествено спокоен, — ама само как реве, а? Май не се сещам за нищо, дето да реве по-силно!
	Масклин кимна. Чувстваше се като треснат с нещо изключително тежко.
	— Ти ги разбираш тия работи, Ангало — едва успя да измънка той. — Човеците се возят на тях, нали?
	— Аха. Там вътре. Точно най-отгоре.
	— И никой не ги кара насила да го правят, така ли?
	— Ъ-ъ. Не мисля — отвърна Ангало. — Май в книгата даже пишеше, че много от тях ужасно искали да се занимават точно с това.
	— _Искали?!!!_
	Ангало сви рамене.
	— Ами така пишеше…
	Сега в небето се виждаше само далечна точка, а зад нея облак дим, който стремително се разливаше.
	Масклин се вгледа в облака.
	Ама ние сме _луди_, помисли си той. Ние сме мънички, а пък този свят е голям. Никога не се спираме, та да разберем достатъчно добре къде се намираме, преди вече да сме стигнали някъде другаде. Едно време, като живеех в оная дупка, поне знаех абсолютно всичко, което ми трябваше, за да живея в дупка. Пък сега — минала е само година, а вече съм толкова далече, че не знам и колко далече, и гледам нещо, от което нищо не разбирам, как отлита някъде толкова нагоре, че там няма долу. И не мога да се върна назад. Трябва да отида до края, каквото ще да става — защото просто не мога да се върна обратно. Даже и да се спра не мога.
	Значи _ето какво_ искала да ми каже Грима, като ми разправяше за ония жабчета. След като веднъж разбереш едно-друго — и вече не си същият. И нищо не можеш да направиш.
	Той пак погледна надолу. Нещо определено липсваше.
	Не нещо, ами Нещото!
	Той побягна обратно.
	Черната кутийка си седеше там, където я бяха зарязали. Беше си прибрала антените. И светлинките бяха угаснали.
	— Нещо? — колебливо го побутна той.
	Просветна слаба червена светлинка. Масклин изведнъж изтръпна от студ. Нищо, че беше почти жега.
	— Ей! Добре ли си?
	Светлинката примига.
	— _Много избързах. Изхабих твърде много енер…_
	— Енер ли? — Масклин упорито се опитваше да не мисли за това, че последната дума си беше чисто изръмжаване и нищо повече.
	Светлинката взе да помръква.
	— Нещо? Ей, Нещо!!! — Той нежно потупа кутийката. — Стана ли? Корабът идва ли? Ами сега какво ще правим? Събуди се! Нещо!!!
	Светлинката угасна.
	Масклин вдигна Нещото и взе да го върти из ръцете си.
	— Нещо?


	Масклин и Гърдър търчаха като ужилени. Пион едвам успяваше да ги настигне.
	— Стана ли? — посрещна ги Ангало. — Май не виждам кораб да се задава!
	Масклин се обърна към тях.
	— Нещото спря…
	— Спря?!
	— Всичките му светлинки угаснаха! До една!
	— Е, и какво значи това? — Ангало съвсем очевидно почна да се паникьосва.
	— Не знам!
	— Умряло ли е? — обади се Гърдър.
	— Ама то _не може_ да умре! От хиляди години вече съществува!
	Гърдър поклати глава.
	— Звучи ми като съвсем уважителна причина да умреш…
	— Ама то… то не е живо! То е _Нещо_!
	Ангало приседна и обгърна колене с ръце.
	— То каза ли, че всичко е наред? Кога ще дойде корабът?
	— Виж какво, на тебе май не ти пука, а? Свършил му енерът!!!
	— Енер ли рече?
	— Сигурно то така вика на тока. Нали го смуче от жиците, знам ли как го прави точно… Мисля, че после по някакъв начин си го държи вътре. Да, ама сега му е свършил.
	Погледнаха черната кутийка, беше прекарала хиляди години — ном я предаваше на нома, а тя и дума не обелваше, нито пък светваше светлинка. Събуди се чак когато я занесоха в Магазина, при тока.
	— Тъпичко е май така да висим тук и нищо да не правим. Че толкоз ли не можем да измислим нещо? — кипна Ангало.
	— Не можем ли да намерим отнякъде ток? — озърна се Гърдър.
	— Тука ли? Пукнат ток няма тука! — кресна Ангало. — Не ни ли виждаш къде сме — по средата на никъдето!
	Масклин се изправи и се огледа. В далечината едвам се мержелееха някакви сгради. Около тях щъкаха коли.
	— Ами _корабът_? — обади се Ангало. — Той идва ли?
	— Знам ли го!
	— И как ще ни намери?
	— Знам ли го!!!
	— Ами кой го кара?
	— Знам… — Масклин замръзна от ужас. — Никой не го кара!!! Искам да кажа — че кой да го кара? От хиляди години вече на него и кьорав ном не живее!
	— Ами тогава кой щеше да го докара тука?
	— Знам ли! Сигурно Нещото!
	— Искаш да кажеш, че той идва насам, а пък никой не го кара?
	— Да! Не, не! Абе знам ли го!!!
	Ангало присви очи към синьото небе.
	— Ухаааа… — мрачно провлачи той.
	— Трябва да намерим ток за Нещото! — настоя Масклин. — Даже и да е успяло да извика Кораба, нали някой трябва да му каже къде сме на тоя Кораб!
	— _Ако_ изобщо го е извикало — измърмори Гърдър. — Може и още преди това да му е свършил енерът!
	— Не можем да сме сигурни — рече Масклин. — Ама както и да е, не можем да го оставим Нещото така. Много ми е гадно да го гледам такова.
	Пион, който бе изчезнал нейде из шубрака, цъфна пак. Влачеше гущер.
	— А — каза Гърдър без капка въодушевление. — Обядът пристигна.
	— Ако Нещото можеше да говори в момента, щяхме да обясним на Пион, че гущерите се траят до време! — намуси се Ангало.
	— Ъхъ. Две секунди се понасят — подкрепи го Гърдър.
	— Хайде де — уморено ги подкани Ангало. — Дайте да намерим някоя сянка, да седнем и да измислим план, а?
	— Ох, план ли? — на Гърдър май планът му се виждаше нещо по-противно и от гущер. — Много ги обичам аз плановете.
	Те хапнаха — не кой знае колко добре — а после легнаха по гръб и се загледаха в небето. Краткото спане по пътя изобщо не им беше стигнало. Лесно беше да задремеш.
	— Да ви кажа, тия флоридийци много добре са се подредили тука — мързеливо проточи Гърдър. — В къщи какъв е студ, а пък тука парното работи, та се къса!
	— Абе няма ли да запомниш най-после, че не е парно! — Ангало се напрягаше да забележи какъвто и да е признак на кораб, засилил се да слиза надолу. — И вятърът и той не идва от климатична инсталация! Слънцето — то те топли!
	— Пък аз си мислех, че само свети…
	— Всичката топлина все от него идва! — поясни Ангало. — Четох го в една книга. Слънцето е голяма огнена топка! По-голяма даже от света!
	Гърдър метна подозрителен поглед на слънцето.
	— Тъй ли? Ами кой го държи там?
	— Никой. Така си седи.
	Гърдър пак го изгледа.
	— И това е общоизвестен факт?
	— Ами да, предполагам. Пишеше го в книгата.
	— И всеки би могъл да го прочете?! Ей на туй му викам аз безотговорност! Че те точно такива неща най-много разстройват хората!
	— Масклин разправя, че там горе имало хиляди слънца…
	Гърдър шмръкна.
	— Да бе, и на мен ми го е казвал. Гламактика ли му викаше, как там му се викаше… Лично аз съм крайно против тая работа.
	Ангало се изкиска.
	— Не виждам нищо смешно — рече хладно Гърдър.
	— Кажи му, Масклин!
	— Много си си добре ти — измърмори Гърдър. — Дай ти на тебе само да караш бързи неща. Пък аз искам да правя смислени работи. Може пък и да има хиляди слънца — ама защо?
	— Не виждам какво значение има… — мързеливо проточи Ангало.
	— Това е единственото нещо, което изобщо има значение! Кажи му, Масклин!
	И двамата обърнаха поглед към Масклин.
	Или поне натам, където допреди малко седеше той.
	Защото него го нямаше.


	Зад горния край на небето се намираше онова място, което Нещото наричаше Вселена. То беше пълно — пак според Нещото — и с всичко, и с нищо едновременно. Всичкото обаче било много малко, а пък нищото — повече, отколкото изобщо някой би могъл да си представи.
	Например — често казват, че небето било пълно със звезди. Ама това изобщо не е вярно. Небето си е пълно с небе. Количествата небе са неограничени и в сравнение с тях звездите са от малко по-малко.
	И точно затова е невероятно какво впечатление правят на хората.
	Хиляди звезди погледнаха към кръглото лъскаво нещо, което обикаляше Земята.
	На него бе изписано „Арнсат — 1“, но това си беше жива разсипия на боя — нали звездите изобщо не могат да четат.
	Над нещото се разгъна една сребърна чиния.
	Сега то трябваше да я завърти към планетата под него и да се подготви да отпраща надолу лъчи, по които да текат стари филми и нови новини.
	Само че не го направи. Бе получило нови нареждания.
	Около спътника заиграха облачета газ. Чинията се извърна и затърси по небето съвсем нова мишена.
	Когато най-после я намери, сума ти хора, дето бяха в бизнеса със старите филми и новите новини, вече си крещяха един на друг по телефоните бесни-побеснели. Някои трескаво се опитваха да му зададат нови инструкции.
	Само че нямаше никакъв смисъл от това. Той вече не ги слушаше.
	Масклин търчеше през храсталака. Има да се дърлят, да се заяждат един с друг… — помисли си той. Трябва бързо да се оправя. Като че няма много време.
	За пръв път беше наистина сам от ония времена, когато живееше в дупка и му се налагаше да ловува сам-самичък, защото нямаше с кого.
	По-добре ли му беше тогава? Но че беше по-просто, дума да няма. Беше необходимо само едно — ти да ядеш, ама тебе да не те ядат. Да избуташ деня си беше цял триумф. Много зле беше, вярно. Само че бе едно такова разбираемо зле, съвсем по мярка на номите.
	В ония времена светът свършваше от едната страна с магистралата, а от другата — с горите отвъд полето. Сега нямаше и помен от граници, и изникваха толкова проблеми, че не знаеше какво да ги прави.
	Ала поне знаеше къде може да намери ток. Него го имаше по сградите с човеци.
	Храсталакът се разтвори и пред него изникна пътека. Той излезе на пътеката и се затича още по-бързо. Който и път да хванеш, все някъде по него ще се натъкнеш на човеци.
	Чу стъпки зад себе си. Обърна се и съзря Пион. Младият флоридиец се усмихна притеснено.
	— Махни се! — кресна Масклин. — Къш! Марш оттука! Връщай се обратно! Какво си се помъкнал след мене? Чупка!
	Пион изглеждаше обиден. Посочи му пътеката и каза нещо.
	— Не ти разбирам!
	Момчето вдигна ръка над главата си, с длан надолу.
	— Човеци? — досети се Масклин. — Да, да, знам. Знам какво правя. Връщай се!
	Пион му каза още нещо.
	Масклин вдигна Нещото във въздуха.
	— Говореща кутийка не иска веч приказва — безпомощно рече той. — Ох, да му се не види, ама що ти говоря така! Ти сигурно си поне толкова умен, колкото съм и аз. Хайде де, върни се обратно. Връщай се при другите.
	Масклин се врътна на пети и побягна. Хвърли поглед през рамо и видя, че Пион продължава да стои и да го гледа.
	— Колко ли време ми остава? — почуди се той. — Нещото ми бе казвало някога, че Корабът пътува много бързо… Може да пристигне всяка минута! А може и изобщо да не пристигне…
	Да, сигурно изобщо нямаше да пристигне.
	Ами ако стане така, помисли си той, онова, дето смятам да го направя, ще е сигурно най-тъпото нещо, което ном някога е правил в цялата история на номечеството.
	Излезе на някакъв кръг, направен от чакъл. Върху него бе паркирана камионетка. Отстрани й бе изписано името на флоридийския бог НАСА. Недалеч от нея двама човеци се бяха навели над някакво устройство върху триножник.
	Когато Масклин ги доближи, изобщо не го забелязаха. Сърцето му така тупаше, че щеше да изскочи.
	Сложи Нещото на земята.
	После събра ръцете си на фуния и ги доближи до устата си.
	И се опита да извика — възможно най-бавно и най-отчетливо:
	— Ей! Ей, вие там! Ей, човеее-циии!


	— И _какво_ направил? — кресна Ангало.
	Пион отново подхвана пантомимата.
	— _Говорил е с човеците?!_ — облещи се Ангало. — И се качил в нещо на _колела?_
	— Стори ми се, че одеве чух мотор на камион… — обади се Гърдър.
	Ангало удари длан в юмрука си.
	— Той се бе притеснил за Нещото. Тръгнал е да му търси ток!
	— Но сгради има чак на мили оттук…
	— Да, ама Масклин да не ти върви пеш! — изръмжа Ангало.
	— Знаех си, че дотам ще стигнем! — завайка се Гърдър. — Да се покажем на човеците! Едно време в Магазина правехме ли такива работи? Ами сега какво ще правим?!


	Дотук май не мина много зле — помисли си Масклин.
	Човеците всъщност изобщо не знаеха какво да го правят. Дори се дръпнаха назад! После единият се втурна към камиона, сграби една машина, която висеше на жица, и взе да ломоти нещо в нея. Сигурно е някакъв вид телефон — помисли си осведомено Масклин.
	Стоеше и не мърдаше. Единият от човеците грабна някаква кутия от каросерията и запристъпя предпазливо към Масклин, все едно очакваше номът да избухне. Масклин му помаха. Човекът тромаво отскочи назад.
	Другият му каза нещо. Поставиха кутията много предпазливо на земята, на няколко фута от Масклин.
	После и двамата го погледнаха с очакване.
	Той — като продължаваше да се усмихва, та дано се поотпуснат малко — се покатери по кутията и се катурна вътре. После пак им помаха.
	Единият от човеците протегна трепереща ръка и вдигна кутията във въздуха много, много внимателно, сякаш Масклин беше нещо много рядко и много крехко. Човекът се качи в колата и постави кутията на коленете си. Все още я държеше твърде внимателно. От радиото забумтяха плътни човешки гласове.
	Е, оттук връщане вече нямаше. Масклин разбираше това, и то го караше да се чувства едва ли не спокоен. Може би беше добре да гледа на цялата работа като на поредна стъпка по житейския тротоар.
	Продължаваха да се блещят срещу него, все едно не вярваха на очите си.
	Камионът залитна. След малко зави по бетонно шосе — там го чакаше друг камион. От него излезе някакъв човек, разговори се с шофьора на Масклиновия камион, разсмя се — провлачено, по човешки, после съзря Масклин и смехът му изведнъж се пресече.
	Припна към камиона си и почна и той да говори по телефона.
	Сетих се, че така ще стане, помисли си Масклин. Не знаят какво да правят с един истински ном. Страшна работа.
	Ама само да ме заведат някъде, където има ток, и то от оня, дето трябва…
	Доркас, механикът, веднъж се бе опитал да обясни на Масклин какво представлява електричеството, ала без особен успех, защото и на Доркас май не му бе напълно ясно. Та, имало два вида ток — прав и крив. Правият беше много досаден и го държаха в батерии. Кривият обикаляше по жиците в стените и по разни други работи, и Нещото успяваше някак да си открадне, ако бе достатъчно близо до тях. Доркас говореше за кривия ток със същия тон, с който и Гърдър — за Арнолд Брос (създаден в 1905). В Магазина той се бе опитал да го поизучи. Тоя ток, набуташ ли го във фризера, изстудяваше нещата, а пък ако го пратеха във фурна, същият този ток ги нагорещяваше. Та, как успяваше да _познае_?
	Доркас доста приказваше, помисли си Масклин. Приказваше. Тъй казах. Е, надявам се, че още приказва…
	Беше му някак си леко. Кой знае защо му се струваше, че всичко ще мине добре. Част от него му подсказваше: това е така, защото и за секунда да се замисли в какво се е набутал — и ще го хване паниката.
	Не спирай да се усмихваш!
	Камионът бръмчеше по шосето, а другият го следваше. Масклин забеляза и трети — трещеше по един страничен път, после се присламчи и той зад тях. Вътре в него имаше много човеци, повечето вперили поглед в небето. Не спряха до най-близката сграда, а продължиха към една по-голяма. Отпреде й бяха паркирани много коли. Там ги чакаха още човеци.
	Единият отвори вратата на камиона — твърде бавно дори и за човек.
	Човекът, който носеше Масклин, излезе от камиона.
	Масклин погледна нагоре и съзря дузини лица, втренчени в него. Виждаше ясно всяко око, всяка ноздра. Всичките изглеждаха разтревожени. Е, поне очите изглеждаха разтревожени. Ноздрите си изглеждаха като ноздри.
	За _него_ се тревожеха!
	Той също се втренчи в тях и после — като с труд потискаше нервния кикот — им рече:
	— С какво мога да ви бъда полезен, джентълмени?


	9.

	НАУКА — Начин да откриваш разни неща и да ги караш да ти работят. Науката обяснява онова, което постоянно става около нас. РЕЛИГИЯТА също, но науката по` я бива, защото, ако нещо се издъни, предлага къде-къде по-разбираемо извинение. На тоя свят има много повече НАУКА, отколкото си мислите.
	Из „Научна енциклопедия за любознателния млад ном“
	От Ангало де Галантерии


	Гърдър, Ангало и Пион седяха в сянката на един храст. Тъмният облак над главите им бе голям горе-долу колкото нея.
	— Без Нещото едва ли ще се върнем вкъщи някога… — отрони Гърдър.
	— Значи трябва да измъкнем Масклин.
	— Ама то това ще трае довека!
	— Тъй ли? Ами в противен случай и ние ще си стоим тука точно дотогава! — Ангало бе намерил едно камъче с форма, която му се стори доста подходяща, за да го върже за една клонка с ивици, които отпори от палтото си. Никога през живота си не бе виждал каменна брадва, ала имаше съвсем определеното усещане, че с камък, вързан за пръчка, могат да се направят ред полезни неща.
	— Ще ми се да престанеш да се мотлявиш с това нещо там — обади се Гърдър. — Е та какъв бил великият план? Ние — срещу цяла Флоридия?
	— Не е задължително. Ти поне няма нужда да идваш.
	— Я се успокой пък и ти, Велики Спасителю. Един баламурник ни стига.
	— Нещо не те чувам да предлагаш по-добри идеи. — Брадвата на Ангало изсвистя веднъж-дваж из въздуха.
	— Щото нямам.


	Мъничка червена светлинка взе да мига върху Нещото.
	След малко отгоре му се отвори квадратна дупчица. Чу се лекичко „вжжжжт!“ и навън се подаде пръчка с миниатюрна леща отгоре й. Тя взе бавно да се върти.
	После Нещото проговори.
	— _Къде сме? Къде е това място?_
	Лещата се килна настрани. Последва пауза — Нещото внимателно огледа сведеното над него човешко лице.
	— _И какво търсим тук?_ — добави то.
	— Ами не знам точно — отвърна Масклин. — Ние сме в някаква стая в една голяма сграда. Човеците нищо не ми направиха. Мисля, че единият се опита да говори с мен.
	— _Намираме се в нещо като стъклена кутия._
	— Дори и мъничко легълце ми постлаха — похвали се Масклин. — А пък ей-онова там според мене е нещо като клозет, ама виж сега с Кораба какво стана?
	— _Предполагам, че идва насам_ — спокойно обясни Нещото.
	— Предполагаш, а? Предполагаш, тъй ли?! Значи не знаеш, така ли да те разбирам?!
	— _Много неща могат да се объркат. Ако не са се объркали, корабът скоро ще е тук._
	— А пък ако са се объркали, значи съм заседнал тука за цял живот! — кипна Масклин. — Заради тебе дойдох, нали разбираш.
	— _Да. Знам, благодаря ти._
	Масклин се поуспокои.
	— Доста мило се държат… — Той се позамисли и добави: — Или поне аз така мисля… Трудно е да се каже.
	Погледна през прозрачната стена. За последните няколко минути сума ти човеци се бяха изредили да го оглеждат. Не знаеше почетен гост ли е, затворник ли е, или пък нещо средно между двете.
	— Тогава ми се струваше, че това е единствената надежда…
	— _Наблюдавам комуникациите._
	— Ти все това си правиш.
	— _Много се приказва за тебе. Всякакви експерти са се засилили да те гледат._
	— Какви експерти? Експерти по номите ли?!
	— _Експерти по общуване с извънземни същества. Човеците досега не са срещали нито едно, но експерти по общуване с тях имат._
	— По-добре ще е да вземе да излезе нещо от цялата тая работа — рече трезво Масклин. — Сега човеците наистина знаят, че номите съществуват…
	— _Но не и какво са номите. Те си мислят, че току-що си пристигнал._
	— Е, че то си е така.
	— _Ама не тука. А на Земята. Те си мислят, че току-що кацаш от звездите!_
	— Но ние сме тука от хиляди години! Че ние тука живеем!!!
	— _За човеците е много по-лесно да повярват в малките човечета от небето, отколкото в малките човечета от Земята. Повече им харесва да си мислят за малки зелени човечета, отколкото за тукашни таласъмчета._
	Масклин набърчи чело.
	— Нищо не разбрах!
	— _Не се притеснявай, няма значение._ — Нещото взе да върти лещата си насам-натам, за да огледа по-добре стаята.
	— _Много хубаво, много научно_ — рече то.
	После фокусира лещата върху един бял пластмасов поднос до Масклин.
	— _Това пък какво е?_
	— А, ами плодове, ядки, мръвки, такива ми ти работи — обясни Масклин. — Май искат да разберат какво ям. Според мен тия човеци са доста умни. Посочих си устата и те веднага разбраха, че съм гладен!
	— _А!_ — рече Нещото — _Заведете ме при вашия казан._
	— Моля?!
	— _Ще ти обясня. Нали ти казах, че наблюдавам комуникациите._
	— Че ти друго правиш ли?
	— _Та значи, има един виц. Това ще рече смешна случка или история, известна сред човеците. Става въпрос за някакъв извънземен кораб, който кацнал на тая планета. Значи излизат отвътре някакви странни същества и отиват при бензинова помпа или при кошче за боклук, например, или автомат за цигари… абе нещо такова и казват: „Заведете ме при вашия вожд.“ Предполагам, че защото нямат представа как изглеждат човеците. Заместих вожд с казан, защото искам да си направя шега._
	Нещото млъкна.
	— О… — Масклин се позамисли. — Та значи, тоя… тоя виц е за ония зелени човечета, дето ми ги спомена?
	— _Много е ве… Чакай малко, чакай!_
	— Какво?! — подскочи Масклин.
	— _Чувам кораба!_
	Масклин напрегна слух с всички сили.
	— Аз пък нищо не чувам. Ама нищичко.
	— _То не е звук, радио е._
	— Къде е? Нещо, къде е?! Винаги си казвал, че Корабът е там горе, ама _къде точно_?


	Останалите три жабчета се провираха през мъха, бягайки от палещото следобедно слънце.
	Ниско долу на изток в небето се мержелееше бял перест облак.
	Много щеше да е хубаво да си помислим, че трите жабчета са знаели някоя легенда за него. Много ще е хубаво да си представим, че те са смятали слънцето и луната за далечни цветя — дневното жълто, а нощното — бяло. Много ще е хубаво да си помислим, че са знаели легенди за тези цветя и са вярвали, че когато умре някоя добра жаба, душата й се възнася към големите небесни цветя…
	Да, ама тук си говорим не за друго, ами за жаби. Та, слънцето те наричали „мип-мип“ и луната — „мип-мип“. Те всичко наричали „мип-мип“. А пък когато речникът ти се състои само от една дума, е малко мъчничко да измисляш легенди за каквото и да било. И да ги разказваш — също.
	Жабчето-водач обаче смътно осъзнаваше, че на луната нещо й има.
	Ставаше все по-ярка.


	— И сме оставили Кораба на луната? Ама защо?
	— _Така са решили твоите прадеди. Предполагали, че за да могат да го наглеждат._
	Лицето на Масклин бавно грейна — като облак по изгрев.
	— Знаеш ли — поде той развълнувано, — едно време, още преди да стане всичко това, като живеехме в оная дупка, аз много обичах да си седя навън и да гледам луната. Може би моята кръв е знаела, че там горе…
	— _Не, това, дето си го усещал тогава, вероятно е било примитивно суеверно чувство._
	Масклин се спихна като балон.
	— О, извинявай…
	— _А сега млъкни, ако обичаш. Корабът се чувства много объркан и иска да му кажа какво да прави. Току-що се е събудил, след петнайсет хиляди години._
	Масклин кимна с разбиране.
	— Абе то и аз сутрин ни приемам, ни предавам…


	На Луната звук не съществува — но това едва ли има значение, защото и без това няма кой да слуша и звукът би си отишъл зян. Но виж, светлина съществува.
	Фин лунен прах се издигаше на талази, високо над древните равнини на древния тъмен полумесец, и се събираше в разпенени облаци, които се издигаха толкова високо, че хващаха слънчевите лъчи и блестяха.
	Долу нещо бавно се изравяше от лунната почва.


	— И сме го оставили в ДУПКА?
	Светлинните вълнички се плискаха по Нещото ту напред, ту назад.
	— _Само не ми казвай, че заради това все в дупки сте живели! Другите номи не живеят в дупки!_
	— Не живеят, вярно — съгласи се Масклин. — Трябва да престана да мисля само за…
	Изведнъж той млъкна. Втренчи се през стъклената стена. Оттатък някакъв човек се мъчеше да привлече вниманието му към редичка от знаци, изписани върху черна дъска.
	— _Трябва да го спреш!_ — стреснато изрече той. — _Веднага! Спри Кораба! Ние всичко сме разбрали грешно! Нещо, не можем да си тръгнем! Корабът не е само наш! Не можем да вземем Кораба!_


	Тримата се мотаеха около космодрума на Совалките и гледаха небето. Слънцето увисна на хоризонта и изведнъж луната блесна като коледна играчка.
	— Това е само Корабът! Той трябва да е! — Сияйна усмивка озари лицето на Ангало. — Това е той. Иде!
	— Изобщо не вярвах, че ще стане… — прошепна Гърдър.
	Ангало тупна Пион по гърба и посочи нагоре.
	— Виждаш ли, мойто момче? Ей това Нещо е Кораб! Нашият Кораб!
	Гърдър се почеса по брадичката и кимна замислено към Пион.
	— Да — рече той. — Точно така. Нашият.
	— Масклин разправяше, че бил пълен с какво ли не! — размечта се Ангало. — А пък Космос имало цели камари! Той Космосът с това бил известен — че го имало в невероятни количества. Масклин каза, че Корабът летял по-бързо от светлината, ама то сигурно не е вярно — че инак как ще виждат, ако си в него? Палиш лампата, пък светлината остава назад и не може да догони стаята… Ама доста бърз бил, все пак…
	Гърдър погледна отново небето. Нещо, заровено дълбоко навътре в ума му, драпаше да се измъкне навън. Усещането беше странно, някак сивкаво.
	— Нашият кораб — повтори той. — Онзи, с който номите са долетели тук.
	— Да, точно така — Ангало го слушаше с половин ухо.
	— И който ще ни отведе оттук.
	— Да, точно така каза Масклин. И…
	— Всички номи. До един — гласът на Гърдър беше равен и тежък като оловна плочка.
	— Че как! Що пък не? Предполагам, че бързо ще схвана как да го закарам до Кариерата, и ще ги качим всичките! И Пион идва с нас, естествено.
	— Ами неговите хора?
	— О, ами да идват и те — въодушеви се Ангало. — Че даже и за гъските им може да има място!
	— Ами другите?
	Лягало го погледна изненадано.
	— Кои други?
	— Шубраче каза, че имало много други номски племена. Навсякъде.
	Ангало пребледня.
	— Ох, те ли… Е, ами за тях не знам… Но Корабът ни _трябва_! Нали знаеш как е, откакто напуснахме Магазина…
	— Но ако ние вземем кораба и отлетим с него — ТЕ какво ще правят?!


	Масклин току-що бе задал точно същия въпрос.
	— _01001101010101110101010010110101110010_ — отвърна Нещото.
	— Кво?!
	Нещото явно го хванаха нервите.
	— _Ако изгубя концентрация, никакъв кораб няма да дойде за никого! В момента изпращам по петнайсет хиляди инструкции в секунда!_
	Масклин нищо не каза.
	— _Това са ужасно много инструкции!_ — добави Нещото.
	— Корабът принадлежи по право на всички номи на света…
	— _010011001010010010…_
	— Ох, я млъквай най-сетне и ми кажи кога пристига тоя кораб!
	— _0101011001… КОЕ ПО-ТОЧНО ИСКАШ ДА НАПРАВЯ? …01001100…_
	— Кво?!
	— _Мога да млъкна най-сетне; мога и да ти кажа кога пристига корабът; ама и двете едновременно не мога да направя!_
	— Моля те, би ли ми казал кога пристига Корабът — изрече търпеливо Масклин, — а след това, ако обичаш, би ли млъкнал най-сетне?
	— _След четири минути._
	— След четири минути?!!!
	— _Може и да съм сбъркал с три секунди_ — добави Нещото, — _ама го изчислих на четири минути. Само че вече са три минути и трийсет и осем секунди. Всяка секунда ще станат три минути и трийсет и седем…_
	— Ама аз какво се моткам тука! Ама той идва след мъничко! — затюхка се Масклин, временно забравил дълга си пред всички номи на света. — Ама как да изляза? Затворен съм с капак!
	— _Първо да млъкна най-сетне ли искаш, или първо да те измъкна оттук и тогава да млъкна най-сетне?_
	— Моля те!!!
	— _Човеците виждали ли са те в движение?_
	— Какво искаш да кажеш?
	— _Имат ли представа колко бързо бягаш?_
	— Знам ли — вдигна рамене Масклин. — Предполагам че нямат.
	— _Тогава се приготви за старт. Ама първо си запуши ушите._
	Масклин реши, че ще е най-добре да го послуша. Нещото понякога нарочно те докарваше до бяс, ала това не значеше, че съветите му трябва да се пренебрегват.
	Светлинките по него за миг образуваха звезда.
	И то почна да вие. Звукът ставаше все по-висок и накрая толкова изтъня, че Масклин вече не го чуваше. В главата му като че взеха да се надигат някакви гадни мехури.
	Той отвори уста и тъкмо да се разкрещи на Нещото — стените се пръснаха. В един миг имаше стъкло, в следващия — стъклени парченца, разбъркали като пъзел, в който всяка част изведнъж бе решила да се бори за повече лично пространство. Капакът се хлъзна надолу и едва не го тресна по главата.
	— _Грабвай ме сега и бягай!_ — нареди му Нещото, още преди парченцата да са се пръснали по масата.
	Човеците в стаята взеха да се извръщат, за да видят какво става — бавно и тромаво, както си им беше обичаят.
	Масклин сграбчи Нещото и хукна по полираната повърхност.
	— Надолу! — възкликна той. — Много сме нависоко! Как да слезем долу?! — огледа се отчаяно. На другия край на масата имаше някаква машина, цялата в лампички и шайбички. Беше наблюдавал как я използва един от човеците.
	— Жици! Все ще има някоя жица!
	Той се защура насам-натам, успя лесно да избегне гигантската ръка, която се опита да го сграбчи, и хукна по масата като погнат заек.
	— Ще трябва да те хвърля долу — задъха се той. — Не мога да те смъкна!
	— _Добре, няма нищо!_
	Масклин се плъзна по масата и спря на самия й ръб. Да, жици наистина имаше. Спускаха се чак до пода. Той се метна на една от тях, залюля се лудешки и после отчасти се хлъзна надолу, отчасти се изсипа.
	Човеците се клатушкаха към него от всички посоки. Той вдигна Нещото, притисна го до себе си и се стрелна из навалицата. Натъкна се на крак — в кафява обувка и тъмносин чорап. Даде на „зиг“. Натресе се право на два крака в черни обувки и черни чорапи, дето тъкмо се гласяха да настъпят онзи първия.
	Даде на „заг“.
	Крака, крака, крака. Ръце всуе се протягаха надолу — Масклин бе просто едно подскачащо размазано петънце, което лъкатушеше сред гората от крака. Като нищо можеха да го размажат.
	Някъде зави сирена. Острият й писък звучеше на Масклин плътно и жалейно.
	— _Давай към вратата_ — предложи Нещото.
	— Ама през нея постоянно влизат човеци! — прошушна Масклин.
	— _Ами че нека си влизат. Ние нали излизаме._
	Масклин тъкмо стигна до вратата, и тя се отвори. Открехна се на няколко инча. Зад нея имаше още крака.
	Време за мислене нямаше. Масклин притича отгоре по обувката, скочи от нея и продължи да тича.
	— Накъде?! Накъде?!
	— _Навънка._
	— Това накъде е?
	— _Накъдето хванеш._
	— Дълбоко съм ти благодарен.
	По целия коридор хлопаха врати. Човеците прииждаха. Проблемът не беше да не те хванат — един човек трябва си е напрегнал докрай зрението, че да _види_ ном, търчащ с пълна скорост, пък да го хване — и дума не може да става. Проблемът беше просто да не те стъпчат по случайност.
	— Ама защо тука си нямат миши дупки? Всяка уважаваща себе си сграда трябва да има миши дупки! — възнегодува Масклин.
	Един ботуш тежко тупна само на някакъв си инч от него. Масклин отскочи.
	Коридорът се пълнеше с човеци. Зави и втора сирена.
	— Ама защо е тая суматоха? Не може да е заради мен. Толкоз суетня заради един-единствен ном — не върви!
	— _Заради кораба трябва да е. Забелязали са го._
	Една обувка без малко да удостои Масклин с награда за най-размазан ном в цяла Флорида. Или по-точно той без малко не се навря под нея.
	Повечето обувки не си носят имената изписани върху тях, ама тази си го носеше. Казваше се Храбър Уличен Скиталец с Подметка от Истинска Гума с Грайфери. Чорапът над нея изглеждаше досущ като „Стилен мъж“, мирисонепропусклив, гарантирано 85% полипфупфупс кетлон. Най-скъпият чорап в света.
	Масклин погледна и по-нагоре. Над възвисяващите сини панталони и облаците на пуловера се мержелееше брада.
	Беше Внукът Ричард (39).
	Тъкмо си помислиш, че никой не бди над номите — и хоп, вселената се юрва да ти докаже, че много бъркаш.
	Масклин се метна нагоре и се вкопчи в крачола тъкмо когато кракът се размърда. Там беше най-безопасно. Човеците рядко стъпваха върху други човеци.
	Кракът направи крачка и отново тупна долу. Масклин се залюля напред-назад и се опита да издрапа нагоре по грубия плат. На един сантиметър по-нататък имаше шев. Масклин се протегна и се залови за него. Друго си беше да се захванеш за бод.
	Внукът Ричард (39) се намираше сред човешко гъмжило, което се носеше в една и съща посока. Двама-трима човеци се тряснаха в него. Масклин насмалко да отхвърчи. Той изрита долу ботушите си и се опита да се вкопчи в плата и с пръстите на краката.
	Петата на Внука Ричард тресна земята. Разнесе се провлачено „туппп!“. Масклин се добра до някакъв джоб, захвана се доста добре за него и се изкатери по-нагоре. Някакъв грапав етикет му улесни пътя до колана. В Магазина Масклин бе успял да посвикне с етикетите, ама тоя си беше бая големичък дори и за голям етикет. Целият беше в разни букви и бе занитен за панталоните, все едно Внукът Ричард да бе някаква машина.
	— Гросбъргърс Хеглърс, име номер едно сред джинсите — прочете той. — По-нататък се разправя надълго и нашироко колко били хубави. И има нарисувани разни крави и други работи. Според тебе какво така се е олепил с етикети целия?
	— _Ами сигурно, ако ги няма етикетите, няма да може да познае коя дреха каква му се пада._
	— Ей, как се сети! Да бе, иначе току-виж си турил обувките на главата!
	Масклин се вкопчи в пуловера и пак се загледа в етикета.
	— Тука пише, че тия дънки са спечелили златен медал на Чикагското изложение през 1910 година — рече той. — Ехе, ама добре са се запазили!
	Човеците се лееха навън от сградата.
	По пуловера беше къде-къде по-лесно да се изкатериш. Масклин го покори за нула време. Косата на Внука Ричард беше доста длъжка, и това също се оказа от полза, като стана време да му се изкачи на рамото.
	Над главата му бързо премина каса на врата, а после се ширна наситеносиньо небе.
	— Колко остава, Нещо? — прошушна Масклин. Ухото на Внука Ричард бе само на няколко инча от него.
	— _Четирийсет и три секунди._
	Човеците се разсипаха по бетона. От сградата изтичаха още човеци. Мъкнеха някакви машинарии. Постоянно се блъскаха един в друг, защото до един бяха вперили погледи в небето.
	Други пък се бяха скупчили около някакъв човек с крайно угрижен вид.
	— Какво става, а, Нещо?
	— _Онзи човек в средата е най-важният човек тук. Дошъл е да присъства на изстрелването на совалката и сега всички останали му казват, че било редно той да посрещне кораба._
	— Ей, че нахалство! Да не би да е ТЕХЕН!
	— _Че не е, не е, обаче те си мислят, че идва, за да говори с тях._
	— Че защо пък ще си мислят такива работи?
	— _Защото си мислят, че са най-важните същества на тази планета._
	— Брей!
	— _Да се смаеш, а?_
	— Ами че номите са по-важни, това всеки го знае! — наду се Масклин. — Или поне… всеки ном го знае. — Той се позамисли над това и тръсна глава. — Та значи, той е вождът на човеците? Сигурно е ужасно мъдър или такъв някакъв…
	— _Едва ли. Тия около него тъкмо се опитват да му обяснят какво е планета._
	— Че той не знае ли?!
	— _Много човеци не го знаят. А господин вицепрезидент е от тях. 001010011000._
	— Пак ли си приказваш с Кораба?
	— _Да. Шест секунди._
	— Значи, той наистина идва…
	— _ДА._


	10.

	ГРАВИТАЦИЯ: То не е много ясно какво е, ама по принцип е онова, дето крепи дребните неща, например номите, връз едрите неща, например планетите. Поради НАУКАТА това винаги става, независимо дали знаеш или не за гравитацията. Което иде да покаже, че от НАУКАТА няма отърване.
	Из „Научна Енциклопедия за любознателния млад ном“
	от Ангало де Галантерии


	Ангало се огледа назад.
	— Айде бе, Гърдър!
	Гърдър се отпусна тежко върху една туфа трева и поведе отчаяна борба да си поеме дъх.
	— Тая, дето си я намислил, за нищо не става! — изхриптя той. — Какво смяташ ти? Как тъй ще се бием с човеците самички?
	— И Пион е с нас. А пък тая брадва си я бива.
	— Да бе, направо ми изкара акъла. Каменна брадва! Сигурно ако имахме две брадви, щяха да ни се предадат на мига!
	Ангало заклати брадвата напред-назад. Действаше му успокоително.
	— Трябва да опитаме — просто каза той. — Хайде, Пион. Какво видя там? Гъски ли?
	Пион се бе вторачил в небето.
	— Там горе има някаква точица — присви Гърдър очи.
	— Някоя птица ще да е — предположи Ангало.
	— Нещо не ми прилича на птица…
	— Ами значи е самолет.
	— И на самолет не ми прилича.
	Сега и тримата бяха вперили очи нагоре. Лицата им оформяха триъгълник.
	Там горе се рееше някаква черна точка.
	— Не мислите, че Масклин е успял, нали? — колебливо измънка Ангало.
	Точката вече не беше точка — беше малко черно кръгче.
	— Ама тя не мърда — обади се Гърдър.
	— Не мърда насам-натам — Ангало продължаваше да провлачва думите. — Мърда, ама _надолу_.
	Черното кръгче се бе превърнало в по-голямо черно кръгче. По краищата му се появи лек намек за дим или пара.
	— Може да е от времето — предположи Ангало. — Нали разбирате, флоридийска климатична особеност…
	— А, така ли мислиш? Огромно зърно град — познах, нали? Това е Корабът! Той идва за нас!
	Сега кръгчето вече беше доста голямо, и все пак… и все пак… все още много, много далече.
	— Хич не бих възразил да дойде за нас, ама малко по-далечко така — потрепера Гърдър. — Нямам нищо против да се поразходя малко.
	— Ъхъ — Ангало придобиваше все по-отчаян вид. — Щото като го гледам, не толкова идва, колкото…
	— … пада върху нас — довърши Гърдър.
	Той погледна Ангало.
	— Да бягаме ли?
	— Сигурно си струва да се опита…
	— И накъде да бягаме?
	— Давай след Пион, а? Той преди малко побягна.


	Масклин пръв би си признал, че не разбира много-много от превозни средства, ала онова, което им беше обща черта на всички превозни средства, бе, че имат предница, която се намира отпред, и задница, която се намира отзад. Целият номер беше, че предницата е от онази страна, с която тръгват напред.
	Онова, дето падаше от небето, обаче имаше форма на диск — горнище, свързано с долнище, а отстрани — ръб. Не вдигаше абсолютно никакъв шум, но явно правеше на човеците безкрайно впечатление.
	— Това Корабът ли е?
	— _Да._
	— О…
	И тогава нещата взеха да идват на фокус.
	Корабът не беше голям. Тук трябваше друга дума. Той не падаше през тънките снопи от облаци там горе, той просто ги разбутваше. Тъкмо си помислиш, че вече имаш някаква представа за размерите му — мине през някой облак и перспективата вземе, че се дръпне. За нещо чак толкоз голямо си трябваше съвсем специална дума.
	— Да не вземе да се разбие?!
	— _Ще го приземя в храсталака_ — реши Нещото. — _Не ща да плаша човеците._


	— Бягай!
	— Абе ти какво си мислиш, че правя?
	— Точно зад нас е!
	— Ама аз бягам! Бягам, бе! По-бързо не мога да бягам!
	Сянка падна върху тримата тичащи номи.
	— Да стигнем чак до Флоридия, и да ни размаже собственият ни кораб! — кипна Ангало. — А пък ти всъщност никога не си вярвал наистина в него, нали така? Е, сега ще повярваш, да видиш само как ще повярваш!
	Сянката ставаше все по-гъста. Виждаха я как тича пред тях по земята, сива по краищата, и разстила навред черна нощ.
	Тяхна собствена частна черна нощ.


	— Другите все още са някъде из полето… — замисли се Масклин.
	— _А_ — обади се Нещото. — _Съвсем го забравих._
	— Ама как така точно ти да ги забравиш!?
	— _Бях доста зает напоследък. Не мога да мисля за всичко! Мога само почти за всичко._
	— Да не смажеш някой, ей!
	— _Ще спра кораба, преди да се приземи. Не се притеснявай._
	Човеците говореха един през друг. Някои се бяха втурнали към стремително спускащия се Кораб. Други пък бягаха от него.
	Масклин реши да рискува и погледна Внука Ричард в лицето. Той гледаше Кораба със странен, отнесен израз.
	И както Масклин си се взираше в него, огромните очи взеха да се извръщат встрани. А след тях — и главата. Внукът Ричард се втренчи в нома, който седеше на рамото му.
	Виждаше го за втори път. И този път нямаше накъде да бяга.
	Масклин почука по капака на Нещото.
	— Можеш ли да ми забавиш гласа?
	По лицето на човека бавно се изписваше смайване.
	— _Какво искаш да кажеш?_
	— Ами само да повтаряш онова, което ти казвам, ама бавно. И по-силничко. Та да може това… той да разбере какво му казвам.
	— _Искаш да общуваш? С човек?_
	— Да! Ще можеш ли?
	— _Настоятелно те съветвам да не го правиш. Може да бъде много опасно!_
	Масклин стисна юмруци.
	— Опасно било, а? Ама в сравнение с какво? В сравнение с какво, а, Нещо? Колко по-опасно от това да НЕ се опитам да общувам например, а? Почвай! Почвай, и то веднага! Кажи му… кажи му, че нищо лошо няма да направим на човеците! Веднага! Ей, ръката му взе да мърда! Почвай, бе! — той протегна кутийката към ухото на Внука Ричард.
	Нещото заговори с протяжните, ниски тонове на човешката реч.
	И говори бая дълго.
	Физиономията на човека замръзна.
	— Какво му каза? Какво му каза?!
	— _Казах му, че само да ти е направил нещо, ще избухна и ще му отнеса главата._
	— Не, не си му го казал!
	— _Не съм, ама съм._
	— И ти на това му викаш общуване?
	— _Да. Викам му Много Ефикасно Общуване._
	— Ама това, дето си му го казал, е ужасно! Пък и… никога не си ми казвал, че можеш да избухнеш!
	— _Аз не мога, ама той не го знае. Той си е просто човек._
	Корабът забави падането си и се понесе над шубраките, докато най-накрая догони сянката си. Зад него кулата, от която бяха изстреляли совалката, изглеждаше като топлийка, забодена до много, ама много голяма черна тава.
	— Ама ти го приземи! На земята! Нали ми каза, че няма!
	— _Не съм го приземил. Плава точно над земята._
	— Да, ама на мене ми изглежда съвсем приземен!
	— _Плава точно над земята_ — търпеливо повтори Нещото.
	Внукът Ричард зяпаше Масклин от висотата на върха на носа си.
	— Ама кое го кара да плава? — упорстваше Масклин.
	Нещото му каза.
	— _Анти ли? Коя пък е тая Анти? Кви са тия момичета на Кораба?_
	— _Не коя, а какво. Анти Гравитацията._
	— Ама няма ни огън, ни дим!
	— _Те не са от значение._
	Към огромния кораб бързаха коли. И виеха.
	— Хъм. Ама колко точно над земята си го спрял?
	— _Половин педя ми се видя подходяща височина…_


	Ангало се бе проснал на земята, притиснал лице в пясъка.
	За негова почуда, все още беше жив. Или поне, в случай че беше умрял, още можеше да мисли. Сигурно беше наистина умрял и сега се намираше там, където ходят хората, щом умрат.
	Мястото беше досущ същото като онова, на което се намираше преди да умре.
	Я да видим сега…
	Беше погледнал нагоре. Огромното нещо падаше от небето точно връз главата му. Бе се метнал на земята и очакваше всяка секунда да се превърне в мазно петънце на дъното на огромна дупка.
	Не, май все пак не беше умрял. Чак толкоз важно нещо щеше да си го спомня.
	— Гърдър? — плахо повика той.
	— Ти ли си? — чу се гласът на Гърдър.
	— Надявам се, че съм аз. Пион?
	— Пион! — обади се Пион нейде в тъмното.
	Ангало се надигна на четири крака.
	— Да имаш някаква представа къде сме?
	— В Кораба? — предположи Гърдър.
	— Не мисля — отвърна Ангало. — Я гледай, пръст треволяк, глупости…
	— Ами къде е отишъл Корабът? И що е толкоз тъмно?
	Ангало изтръска пръстта от дрехата си.
	— Де да знам. Сигурно… сигурно ни е подминал. Или пък ни е забърсал и ние сме припаднали, пък докато се свестим, вече се стъмнило…
	— Виждам светлина на хоризонта — рече Гърдър. — Туй май не е редно, а? Няма такива нощи!
	Ангало се огледа. Да, наистина в далечината имаше светлина — като ивица. Въздухът бе изпълнен и с някакъв странен звук — толкова тих, че едва се долавяше, ала като веднъж го доловиш, сякаш изпълваше света.
	Стана на крака, за да се огледа по-добре.
	Туп!
	— Оууууу!
	Ангало протегна ръка да разтрие удареното на главата. Ръката му напипа метал. Приклекна леко и се осмели да погледне в какво се е ударил.
	Известно време мисли с всичка сила.
	После рече:
	— Ей, Гърдър, ти на това сигурно много, ама много мъчно ще му повярваш, ама…


	— _Този път_ — сопна се Масклин на Нещото, — искам да превеждаш точно, разбра ли ме? Хич не се и опитвай да го плашиш!
	Човеците бяха наобиколили кораба. Или поне се опитваха да го наобиколят, ама за наобикалянето на нещо толкова грамадно като Кораба бяха нужни страшно много хора. Тъй че го бяха наобиколили само тук-таме.
	Пристигнаха и още камиони. Сирените на доста от тях се деряха. Внукът Ричард стърчеше самичък малко по-нататък и нервно си гледаше рамото.
	— Освен това сме му и задължени — допълни Масклин. — Използвахме му спътника. И го окрадохме.
	— _Нали ми каза, че си искал да действате по вашия си начин, без човешка помощ?_
	— Да, ама сега е друго. Имаме си Кораб. Ние сме го правили. Вече не сме просяци.
	— _Ще ми позволиш ли да посоча, че ти седиш на рамото му, не той на твоето?_
	— Голяма работа! — махна с ръка Масклин. — Кажи му на това… искам да кажа, помоли господина да отиде при Кораба. И да не забравиш да кажеш „моля“. Кажи му и че не искаме никой да пострада. Включително и аз.
	Внукът Ричард доста се забави с отговора. Ала наистина се отправи към тълпата, струпана около Кораба.
	— Какво рече? — Масклин се вкопчи здраво за пуловера.
	— _„Направо не мога да повярвам!“_
	— Не ми вярва ли?
	— _Каза, че дядо му все си приказвал за мъничките хорица, ама той никога не му бил вярвал чак до този момент. Та, той каза: вие да не сте като онези в стария магазин?_
	Ченето на Масклин увисна. Внукът Ричард го гледаше настоятелно.
	— Кажи му „да“ — гърлото на Масклин пресъхна.
	— _Ще му го кажа. Ала не мисля, че идеята е добра._
	Нещото взе да дудне. Внукът Ричард избуча нещо в отговор.
	— _Казва, че дядо му все разправял разни шеги за мъничките хорица в магазина. Разправял, че му носели късмет._
	Масклин отново усети в стомаха си онова ужасно чувство, което означаваше че светът отново е тръгнал да се променя тъкмо щом си е помислил, че най-после го е проумял.
	— Дядо му виждал ли е някога ном?
	— _Казва, че не бил виждал. Ала когато дядо му и на дядо му брат му току-що били построили магазина и оставали да работят в канцеларията до късно, дочували някакви звуци от стените и все си казвали, че в магазина живеели мънички хорица. Било си някаква шега между тях двамата. Казва, че като бил малък, дядо му му бил разказвал за мъниците, които излизали нощем да си играят с играчките в магазина._
	— Ама номите от Магазина никога не са правили такива работи!
	— _Не съм казал, че е било вярно._
	Корабът вече бе много по-близо. Никъде не се виждаха прозорци или врати. Беше гладък като яйце.
	В главата на Масклин бушуваше водовъртеж. Той винаги бе вярвал, че човеците всъщност са доста умни. В края на краищата, номите бяха много умни. И плъховете бяха доста умни. Даже и лисиците, и те бяха повече или по-малко умни. Сигурно по света се беше сейнал достатъчно акъл, че да стигне и за човеците. Само че това беше нещо повече от акъл.
	Той си спомни онази книга, „Пътешествията на Гъливер“. Голяма изненада беше тя за номите. Остров, на който са живели мънички хора, никога не бе съществувал — беше съвсем сигурен в това. Това беше… беше… ами, измислица си беше. В Магазина имаше сума ти такива книги, пълни с измислици. Сума ти проблеми бяха навлеклите на номите. По неизвестни причини човеците имаха нужда от измислици.
	Те всъщност никога не са вярвали, че номите наистина съществуват, помисли си той. Ала много са искали да вярват, че ние съществуваме.
	— Кажи му… — рече той. — Кажи му, че трябва да се кача на Кораба.
	Внукът Ричард зашепна. Все едно слушаш ураган.
	— _Казва, че там имало твърде много хора._
	— Ама защо са го накупчили така тия човеци? — озадачено попита Масклин. — Че не ги ли е страх?
	Внукът Ричард отговори — ураганът отново връхлетя.
	— _Казва, те си мислели, че от кораба ще слязат извънземни, за да си говорят с тях._
	— Че защо?
	— _Де да знам_ — отвърна Нещото. — _Сигурно, защото не им се иска да са сами._
	— Ама вътре в тоя Кораб няма никой! Той е нашият…
	Разнесе се вой. Тълпата си запуши ушите с ръце.
	По тъмните стени на кораба примигаха светлини. Заблестяха по цялата му повърхност и взеха да изписват някакви фигури, които се разливаха напред-назад и се разпадаха. Отново се разнесе вой.
	— Ама нали вътре няма никой?! Няма номи, дето да са били в хибернация или нещо такова?
	Високо горе в Кораба се отвори квадратна дупка. Разнесе се свистене. През дупката се стрелна ален лъч и подпали една тумба храсталак на няколкостотин ярда от него.
	Човеците се разбягаха.
	Корабът се вдигна на няколко фута нагоре. Разтресе се тревожно, после се дръпна рязко встрани. А после се изстреля нагоре толкова бързо, че заприлича на размазано петно, подскочи и увисна над навалицата. После се обърна на една страна и взе да се търкаля като колело.
	После се понесе плавно надолу и се приземи — повече или по-малко. Което ще рече, че единият му край докосна земята, а другият се отпусна във въздуха и увисна в нищото.


	Корабът проговори с гръмовен глас.
	Който за човеците сигурно звучеше като пискливо бърборене.
	А онова, което каза, беше следното:
	— Извинявайте! Извинявайте! Това микрофон ли е, какво е? Кое ли ще е това копче, дето отваря вратата… Я да го пробваме ей това…
	В кораба зейна нова квадратна дупка. От нея бликна синя светлина.
	Гласът прокънтя отново:
	— Опа!
	Чу се приглушено туп-тупане, каквото обикновено се чува, когато някой не е сигурен дали микрофонът му работи и чука по него, за да провери.
	— Ей, Масклин, там ли си?
	— Ама това е Ангало! — възкликна Масклин. — Вярно бе, че кой друг да кара така! Нещо, кажи на Внука Ричард, че аз трябва да се кача на Кораба! Моля те!
	Човекът кимна.
	Човеците търчаха край основата на кораба. Вратата бе твърде високо. Не можеха да я стигнат.
	Внукът Ричард си проправяше път из гмежта. Масклин висеше на рамото му с мрачна решителност.
	Корабът пак нададе вой.
	— Ъ-ъ-ъ — разнесе се мощно усиленият глас на Ангало. Очевидно говореше на някого. — За тоя ключ не съм много сигурен, ама сигурно е… Много ясно, че ще го натисна, що пък да не го натискам? Щом е до вратата, значи сигурно няма страшно. Виж кво, абе що не вземеш да млъкнеш…
	От вратата надолу се раздипли сребърна рампа. Изглеждаше достатъчно яка, че да издържи и човек.
	— Видя ли? Видя ли? — чу се гласът на Ангало.
	— Нещо, можеш ли да говориш с Ангало? Кажи му, че съм тук навън и че се опитвам да се кача на кораба…
	— _Не мога! Той явно натиска копчетата, както му падне! Остава ни само да се надяваме, че няма да натисне точно онова, дето не трябва!_
	— Мислех си, че можеш да нареждаш на Кораба какво да прави!
	Нещото успя да докара шокиран тон.
	— _Не и когато има номи вътре! Не мога да му наредя да не прави нещо, което ном му нарежда да прави! Това е то да си машина!_
	Масклин въздъхна тежко.
	— Помоли Внука Ричард да ме свали на земята — каза той и добави: — И да кажеш „благодаря“! Кажи му, че… че ще е много хубаво, ако си поговорим повечко някой път…
	Нещото преведе.
	Внукът Ричард като че се изненада. Нещото пак се обади. После Внукът протегна ръка към Масклин.
	Ако трябваше да направи списък на най-ужасните моменти в живота си, Масклин без колебание би сложил този най-най-отгоре. Беше се изправял лице в лице с лисици; бе помагал да карат Камиона; бе летял на гъска — ала нищо не беше толкова страшно, колкото… да позволиш на човек да те пипне! Огромните закривели пръсти се разгънаха и го прихванаха през кръста. Затвори очи.
	— Масклин? Масклин? Само да ти се е случило нещо лошо, да знаеш каква беля ще стане… — проехтя гласът на Ангало.
	Пръстите на Внука Ричард леко стиснаха Масклин, все едно човекът държеше нещо извънредно крехко и чупливо. Масклин се остави бавно да го свалят на земята. Отвори очи. Намираше се сред гъста гора от човешки крака.
	Погледна към огромното лице на Внука Ричард и, като се опита да говори възможно най-бавно и най дебело, изрече единствената дума, която ном бе казвал директно на човек от пет хиляди години насам:
	— Довиждане…
	И се втурна сред лабиринта от крака.
	В основата на рампата стояха няколко човека с панталони, които биеха на униформени, и огромни ботуши. Масклин изприпка между тях и хукна нагоре.
	От отворения люк пред него се разливаше синя светлина. Затича се и видя две точки, които се появиха на ръба му.
	Рампата беше дълга. А Масклин не бе спал от часове. Щеше му се да бе поспал на онова легло, докато човеците го разглеждаха. Доста удобно изглеждаше.
	Изведнъж на краката му рязко им се прииска едно-едничко нещо: да притърчат до някое близко местенце и да се опнат в легнало положение.
	Най-после, залитайки, доближи горния край на рампата и точките се превърнаха в главите на Гърдър и Пион. Те протегнаха ръце и го издърпаха вътре в Кораба.
	Обърна се и погледна морето от човешки лица долу под него. Никога преди не му се бе случвало да гледа човек отвисоко.
	Те сигурно дори не го забелязваха. Чакат да излязат малките зелени човечета, помисли си той.
	— Добре ли си? — настоятелно го попита Гърдър. — Правиха ли ти нещо?
	— Нищо ми няма, нищо ми няма — измърмори Масклин. — Никой нищо лошо не ми е правил.
	— Изглеждаш така, че да те погледне ном, ще се уплаши.
	— Ние трябваше да поговорим с тях, Гърдър… Ние сме им _нужни_!
	— _Сигурен_ ли си, че наистина нищо ти няма — вгледа се Гърдър угрижено в него.
	Масклин чувстваше главата си като пълна с памук.
	— Нали помниш как вярваше в Арнолд Брос (създаден в 1905)? — успя да изрече той.
	— Да — отвърна Гърдър.
	Налудничава, тържествуваща усмивка озари лицето на Масклин.
	— Е, ами той пък е вярвал в _тебе_! Какво ще кажеш за това, а?
	След което, много внимателно, се строполи на пода.


	11.

	КОРАБЪТ: Машината, използвана от номите, за да напуснат Земята. Все още не знаем всичко за нея, ала тъй като е построена от номи с помощта на НАУКАТА, все някога ще го научим.
	Из „Научна Енциклопедия за любознателния млад ном“
	от Ангало де Галантерии


	Рампата се прибра. Люкът се захлопна. Корабът се издигна във въздуха, високо над сградите.
	И увисна там, докато слънцето залезе.
	Човеците долу се опитаха да го примамят с разни шарени светлини и мелодийки, и му приказваха на всички известни на човеците езици…
	Ама на него май хич не му правеше впечатление.


	Масклин се събуди.
	Лежеше на някакво много неудобно легло. Беше меко, та меко. Мразеше да лежи на нещо, по-меко от земята. Магазинските номи обичаха да спят върху разни китни чердженца, ала леглото на Масклин и там си беше просто парче дърво. Беше се завивал с някакъв парцал, и според него това си беше жив лукс.
	Седна и се огледа. Стаята беше доста празна. Само леглото, една маса и един стол.
	Маса и стол.
	В Магазина номите си правеха мебели от кибритени кутийки и от макари. Тия от Навънка пък представа си нямаха що е туй мебелировка.
	Тия мебели изглеждаха съвсем като човешките — но с размери точно като за номи.
	Масклин стана и затопурка по металния под към вратата. И тя като за номи правена. Врата, направена от номи, за да минават през нея номи.
	Тя водеше към коридор, целият във врати. Имаше нещо в него. Нито беше мръсен, нито беше прашен. Но създаваше чувството, че го лъскат и чистят непрекъснато от много, много отдавна.
	Нещо запърха пред него — някаква черна кутийка, доста прилична на Нещото, крачеше по коридора на подпорки. Пред себе си тикаше въртяща се четчица, която вкарваше праха в един процеп — или поне би го вкарвала там, ако изобщо успееше да закачи някакъв прах. Масклин се зачуди колко ли пъти машинката е чистила работливо този коридор, докато е чакала да се върнат номите…
	Тя се блъсна в крака му, бибипна и се затътри в обратна посока. Масклин тръгна след нея.
	След малко мина покрай някаква друга машинка. Тя сновеше по тавана и го чистеше с лекичко пощракване.
	Зави зад един ъгъл и почти успя да събори Гърдър.
	— Охо, вече си станал!
	— Ъхъ — рече Масклин. — На Кораба сме, нали?
	— Направо да се шашнеш… — подзе Гърдър. Погледът му беше трескав, а всеки косъм от косата му си стърчеше, накъдето му падне.
	— Така си е — увери го Масклин.
	— И да знаеш само всичките тия… пък и онова голямото… Пък и ония _огромните_… И има толкоз много… — гласът на Гърдър заглъхна. Изглеждаше също като ном, който би трябвало да понаучи някоя и друга нова дума, преди да почне да описва това или онова.
	— Ужасно е голям! — изтърси той накрая и сграбчи Масклин за ръката. — Хайде — добави той и се затича по коридора.
	— Ама как се качихте? — Масклин се опитваше да не изостава.
	— Беше _страхотно_! Значи, Ангало го пипна онова табло там, и то взе, че се отмести, и после влязохме вътре, пък там имаше от ония, подвижните стълби, пък после влязохме в оная грамадната стая с голямата седалка, та Ангало като седна в нея, и като ми грейнаха ония ми ти лампички, и той като почна да натиска разни ми ти копчета, и като се размърдаха ония ми ти работи…
	— Ти не се ли опита да го спреш?
	— Абе нали го знаеш Ангало, като става въпрос за машини… Ама Нещото се опитва да му налее малко акъл в главата. Иначе досега да се е изпоблъскал в сума ти звезди — добави той намусено.
	Преведе го през някаква арка и влязоха във…
	… е, по всяка вероятност все пак си беше стая. Щом беше вътре в Кораба… Ама добре, че го знаеше предварително, помисли си Масклин, защото иначе като нищо би решил, че е Навънка. Бе се ширнала пред тях като някой Магазински отдел.
	Големи екрани и табла, които изглеждаха страшно сложни, покриваха стените. Повечето бяха тъмни. Сенчестият мрак се простираше във всички посоки, като не броим малката локвичка светлина точно в средата.
	Вътре в нея беше Ангало, който почти се губеше в тапицираното кресло. Пред него, върху полегато метално табло, цялото в копчета, стоеше Нещото. Очевидно се караха. Масклин се доближи. Ангало го погледна и се оплака:
	— Не ще да прави онова, което му казвам!
	Нещото изглеждаше по възможно най-дребния, черен и квадратен начин.
	— _Той иска да кара кораба_ — обади се то.
	— Ти си машина! Ти трябва да изпълняваш онова, което ти се нарежда!!!
	— _Аз съм умна машина, и хич не ми се иска да свърша сплескан на дъното на някоя дълбока яма!_ — опъна му се Нещото. — _Ти не си се научил още да пилотираш кораба!_
	— Ти пък откъде знаеш? Изобщо не си ме оставило да опитам! Карах Камиона — не беше ли така, а? Не бях аз виновен дето бяха набучили всичките ония дръвчета, лампи и незнам кво си по шосето! — добави той, щом забеляза как го гледа Масклин.
	— Предполагам, че да се кара Кораба все пак е по-трудно… — дипломатично се намеси Масклин.
	— Ама аз през цялото време се уча! То изобщо не е мъчно! На всяко копче си има картинка! Гледай сега…
	Той натисна едно копче.
	Един от големите екрани светна. На него се появи тълпата отвън.
	— От векове са ни чакали… — пророни Гърдър.
	— Ама какво искат?! — зачуди се Ангало.
	— Намерил си кого да питаш — нацупи се Гърдър. — Кой ти ги знае какво искат човеците!
	Масклин се вгледа в гъмжилото.
	— Какво ли не опитваха — измърмори Ангало. — С фенери мигаха, музика пускаха, кво ли не. И по радиото са приказвали — Нещото тъй разправя.
	— Ами вие не се ли опитахте да им отговорите някак? — попита Масклин.
	— Не. Че какво да им кажем? — сви Ангало рамене и почука по Нещото с пръст. — Е, добре, господин Умнико, ако не карам аз, то кой ще кара?
	— АЗ.
	— И как?!
	— _Тука до седалката има едно гнездо._
	— Видях го. Точно като за тебе е.
	— _Сложи ме вътре._
	Ангало вдигна рамене и пъхна Нещото в гнездото на пода. То се плъзна гладко навътре. Само върхът му остана да стърчи отгоре.
	— Ъ-ъ-ъ, виж какво… — проточи Ангало. — Не мога ли и аз да ти помагам с нещо? Да управлявам чистачките ли, що ли? Щото, ако само си седя и нищо не правя, ще ме хване съклет.
	Нещото май изобщо не го слушаше. Светлинката му известно време мигаше, все едно че то по някакъв свой си механичен начин се нагаждаше в гнездото тъй, че да му е удобно. После се обади с много по-дебел глас от всякога:
	— _Така!!!_
	Светлини грейнаха по целия кораб. Излизаха от Нещото и се разливаха на приливни вълни. Таблата светнаха — същински малки небеса, пълни със звезди. Големите лампи по тавана заблестяха. Отнякъде далече се носеше „Бум! Тряс! Бръм!“ — токът се бе събудил. Във въздуха замириса на гръмотевична буря.
	— Също като Магазина по Коледния Панаир! — хлъцна Гърдър.
	— _Всички системи са в изправност_ — избоботи Нещото. — _Посочете крайната цел на полета!_
	— Кво? — обади се Масклин. — И стига си вряскал така!
	— _Къде отиваме?_ — попита Нещото. — _Трябва да зададете име на целта._
	— Че тя вече си има име. Казва се Кариерата, нали така?
	— _Ами тя къде е?_
	— Ами тя е — Масклин махна неопределено с ръка. — Ей натам.
	— _Накъде точно?_
	— Че откъде да знам? Много ли пътища водят натам?
	— Нещо, ти да не би случайно да се опитваш да ни кажеш, че не знаеш как се ходи до Кариерата? — смая се Гърдър.
	— _Точно така._
	— Да не сме се загубили?
	— _Не сме. Знам точно на коя планета се намираме._
	— Ама ние не можем да се загубим! — тропна с крак Ангало. — Ние сме тука, и много добре знаем къде сме. Само дето не знаем къде не сме.
	— Ами ако се вдигнеш още по-нависоко, не можеш ли да намериш Кариерата? — предложи Ангало. — Сигурно ако се вдигнеш достатъчно нависоко, все ще я забележиш.
	— _Много добре._
	— Може ли аз да те вдигна? — примоли се Ангало. — Много ти се моля!
	— _Добре де, добре. Натисни педала с левия крак и дръпни ей оня, зеления лост._
	Не че шумът стана по-голям. Просто тишината стана някакси по-друга. За миг Масклин се почувства страшно тежък, но после му мина.
	Картинката на екрана като че се сви.
	— Ей, на това му викам аз летене — щастливо се ухили Ангало. — Ни шумове разни, ни онова тъпо плющене…
	— Да, ами Пион къде е? — сепна се Масклин.
	— Запиля се нанякъде — отвърна Гърдър. — Май тръгна да търси нещо за ядене.
	— Да търси ядене на машина, дето цели петнайсет хиляди години не се е вясвал кьорав ном?
	— За кьорав не знам, ама все може да е останало нещичко в бюфета — сви рамене Гърдър. — В някое по-забутанко кьоше. Масклин, може ли да си поприказвам с тебе?
	— Да, какво има?
	Гърдър го доближи и хвърли към Ангало поглед през рамо. Ангало лежеше в пилотското кресло. По лицето му се четеше замечтано доволство.
	Гърдър сниши глас.
	— Не е редно да правим така — рече той. — Знам, че е направо ужасно да го кажа след всичко, дето ни се струпа на главите, ама този кораб не е само _наш_. Той принадлежи на всички номи по цял свят.
	Масклин кимна. На Гърдър явно му олекна.
	— Преди година ти дори не вярваше, че някъде изобщо съществуват други номи…
	Гърдър го изгледа смирено.
	— Да де. Ъхъ. Ама то това си беше за тогава. Пък сега си е сега. Вече не знам в какво вярвам, освен в това, че там навън сигурно има хиляди номи, за които не знаем. Може да има дори други номи, които живеят в Магазини! Само дето ние излязохме късметлиите — Нещото беше с нас. И ако отмъкнем Кораба, за тях няма да остане никаква надежда…
	— Знам, знам — угрижено кимна Масклин. — Ала какво можем да направим, а? Корабът точно сега ни трябва _на нас_. Във всеки случай, как да ги открием тия други номи?
	— Имаме Кораба! — рече Гърдър.
	Масклин махна към екрана, където се бе ширнал пейзажът. Той постепенно се размиваше.
	— Ако тръгнем да ги търсим тия номи там долу, ще си загубим цяла вечност. Даже и с Кораба няма да успеем. Долу на земята трябва да ги търсим. Те, номите, се спотайват! Вие в Магазина представа си нямахте за нас, а пък ние живеехме само на някакви си мили от вас! Никога нямаше да намерим племето на Пион, освен по случайност! Освен това — той не можа да устои и ръгна лекичко Гърдър в ребрата, — има и един още по-сериозен проблем. Нали ги знаеш номите какви са! Онези другите номи сигурно изобщо няма да _повярват_ за Кораба!
	И веднага щом го каза, съжали. Гърдър изглеждаше по-нещастен от всякога.
	— Вярно е — призна абатът. — И аз не бих го повярвал. Хем съм на _него_, хем дори в момента не съм сигурен, че вярвам в него.
	— Може би, като си намерим място за живеене, най-добре ще е да изпратим Кораба обратно и да съберем, когото намерим — дръзна да предложи Масклин. — На Ангало сигурно страшно ще му хареса.
	Раменете на Гърдър се разтресоха. За миг Масклин си помисли, че абатът се смее, но после забеляза стичащите се по лицето му сълзи.
	— Хм — рече той. Не знаеше какво друго да каже.
	Гърдър се извърна.
	— Извинявай — смънка той. — Просто напоследък ми се струпаха толкова много… промени. Защо нещата не могат да се задържат едни и същи поне пет минути? Всеки път, тъкмо се хвана за някоя идея, и излиза, че тя била нещо съвсем друго, а пък аз се оказвам пълен тъпак! А аз само искам да вярвам в нещо истинско! Че какво лошо има в това?
	— Мисля, че просто ти е нужен по-гъвкав ум — рече Масклин и още щом го каза, вече знаеше, че май няма да помогне много на Гърдър с това.
	— Гъвкав ли? Гъвкав ли ми рече? Толкоз гъвкав ми е станал вече умът, че мога да си го изтегля през ушите и да си го вържа под брадичката на фльонга! — тросна му се Гърдър. — И, да ти кажа, май досега това не ми е донесло нищо добро! Щеше да си ми е много по-добре, ако вярвах в онова, дето са ме учили като малък! То поне се оказа грешно само веднъж! Пък сега — каквото и да направя, все бъркам!
	И тръгна с тежки стъпки по един коридор.
	Масклин го гледаше как се отдалечава. Не за пръв път му се прииска да вярва в нещо така, както вярваше Гърдър, та да може да се оплаква на това нещо от живота. Прииска му се да се върне назад — назад в дупката, ако щете. Като си помисли ном, хич не беше лошо там, ако не смятаме това, че на хората им беше мокро и студено и постоянно ги ядяха. Да, ама там беше и Грима. Заедно им беше мокро, заедно им беше студено, заедно умираха от глад. И не беше толкова самотен…
	Нещо до него се размърда. Излезе, че бил Пион — мъкнеше поднос със… абе, някакъв плод ще да е, реши Масклин. Заряза самотуването за момент и разбра, че гладът през цялото време е дебнал възможност за изява. Никога не беше виждал плод ни с такава форма, ни с такъв цвят.
	Взе си от подноса един резен. Вкусът му беше като на орехов лимон.
	— Добре се е запазил, като си помислиш — смотолеви той. — Къде го намери?
	Оказа се, че Пион го бил измъкнал от някаква машина в съседния коридор. Много беше просто. Имаше картинки с какви ли не храни. Докоснеш ли картинката, се чуваше „блокжжж“ и после храната тупваше върху един поднос. Масклин натисна няколко картинки напосоки и пред него тупнаха няколко плода, един скърцащ на пипане зеленикав зеленчук и една мръвка, доста наподобяваща на вкус пушена сьомга.
	— Чудя се, как ли го прави? — рече си той на глас.
	Един глас се обади от стената:
	— _Ще схванеш ли нещо, ако започна да ти обяснявам за молекулярния разпад при широк спектър от суровини?_
	— Не — призна си честно Масклин.
	— _Тогава…, ами, всичко това го прави науката._
	— О… О, ами тогава значи всичко е наред. Нещо, това си ти, нали?
	— _Да._
	Дъвчейки рибомръвката, Масклин се понесе обратно към командната рубка и предложи на Ангало да си хапне. На големия екран не се виждаше нищо освен облаци.
	— Нещо никаква Кариера се не види…
	Ангало дръпна някакъв лост. За момент онова чувство на тежест отново го обзе. Взряха се в екрана.
	— Уха! — рече Ангало.
	— Познато ми изглежда — обади се Масклин. Взе да се пипа по ризата и накрая измъкна прегънатата, измачкана карта, която мъкнеха чак от Магазина.
	Разгъна я и взе да мести поглед ту към нея, ту към екрана. На екрана се виждаше диск, направен предимно от различни нюанси на синьото и тънички снопчета облаци.
	— Имаш ли някаква представа това какво е? — попита Ангало.
	— Абе не знам, ама имената на някои от частите му ги знам. Онова, дето отгоре е дебело, пък надолу става тънко, се казва Южна Америка. Виж го, същото като на картата е. Само дето отгоре му не пише „Южна Америка“.
	— Ама Кариерата пак никъде не я виждам…
	Масклин се взря в картинката на екрана. Южна Америка, значи. Грима нали точно за Южна Америка му приказваше? Там живееха ония жаби. В цветята. Някога тя му беше казала, че след като веднъж научиш, че съществуват такива неща като жабите, дето живеят в цветята, вече не можеш да бъдеш същият. Започваше да разбира какво е имала предвид.
	— Зарежи я тая Кариера засега — рече той. — Тя, Кариерата, може и да почака.
	— _Ама ние трябва да стигнем там колкото се може по-бързо! Заради другите!_ — обади се Нещото.
	Масклин се замисли. Трябваше да признае — така си беше. Кой знае какво ставаше вкъщи. Трябваше бързо да се върнат с Кораба там. Заради другите.
	А после си помисли:
	Толкоз време каквото и да направя, все го правя заради другите. Е хайде поне веднъж да направя нещо и за себе си! Не мисля, че с този кораб можем да намерим онези останалите номи, ама жабите поне знам къде да ги търся!
	— Ей, Нещо — обади се той. — Карай към Южна Америка. А, хич недей да ми се опъваш.


	12.

	ЖАБИ: Някои хора си мислят, че да се знае за жабите е много важно нещо. Жабите са дребни, зелени или жълти, и имат по четири крака. Квакат. Младите жаби се наричат попови лъжички. Според мен за жабите няма какво друго да се каже.
	Из „Научна енциклопедия за любознателния млад ном“
	от Ангало де Галантерии


	Намерете една синя планета…
	ФОКУС
	Това нещо тук е планета. По-голямата й част е покрита с вода, ала въпреки това се нарича Земя.
	Намерете сега една страна…
	ФОКУС
	… ей-това синьото, и зеленото, и кафявото под слънцето. Планините разкъсват дългите кичури на дъждовните облаци…
	ФОКУС
	А там, на върха на една планина — цялата зелена, и от нея капе вода — расте…
	ФОКУС
	… едно дърво. По него виси мъх, а в клоните му — цветя! И…
	ФОКУС
	… като погледнеш едно такова цвете отблизо, вътре в него има малка локвичка. Та, това е епифитна бромелиада.
	Нейните листенца — пък може да са и венчелистчета — почти не трепват, когато три много мънички, много златнички жабчета изпълзяват отгоре й и се втренчват в почуда в бистрата, прясна вода. Двечките поглеждат водача си и го чакат да каже нещо подходящо за такъв исторически случай.
	— Мип-мип!
	Че може ли друго да каже.
	После се плъзват по листото и цопват във водата.
	Макар че жабите забелязват разликата между деня и нощта, идеята за Времето въобще им е малко нещо мътна. Знаят, че едни неща се случват след други неща. Онези жаби, които са наистина умни, може и да са се замисляли по въпроса дали съществува нещо, което задържа нещата да не се случват всичките наведнъж. Ала по-нататък не могат да се задълбочат.
	Тъй че колко време е изминало, преди върху тях посред бял ден да се изсипе изневиделица някаква много странна нощ, от жабешка гледна точка е трудно да се каже.
	Над върхарите на дърветата се носеше огромна сянка. Спря. След малко се разнесоха гласове. Жабите ги чуваха, макар и да не разбираха нито какво казват, нито какво представляват изобщо. Никак не приличаха на ония гласове, на които бяха свикнали.
	А онова, което чуваха, звучеше ей-така:
	— Ама колко са тия планини тука, бе?! Че то това си е пълен абсурд! Разсипничество, тъй му казвам аз. Една стига! Ако видя още една планина, ще откача! Още колко останаха? Всичките ли ще ги претърсваме?
	— На мене пък ми харесват…
	— А на някои дървета съвсем са им сбъркали височината!
	— Те също ми харесват, Гърдър.
	— А на мене хич не ми харесва туй, че кара Ангало!
	— Мисля, че той се справя все по-добре, Гърдър.
	— Е, просто се надявам отнякъде да не връхлети още някой самолет, това е…
	Гърдър и Масклин се люшкаха насам-натам в една груба кошница, изплетена от телове и жици. Тя висеше от една квадратна дупка на Кораба. В Кораба имаше още доста огромни стаи, които не бяха успели да изследват. И навсякъде беше пълно със стари машини. Нещото беше споменало, че този Кораб бил изследователски.
	Масклин обаче не смееше да се довери на машините. Сигурно имаше и такива, които лесно можеха да вдигат кошницата нагоре и да я свалят надолу, но той предпочете да омотае въжето около една колона вътре в Кораба и, с помощта на Пион там вътре, вдигаха и сваляха кошницата единствено с честни номски усилия.
	Кошницата се блъсна в един клон и леко отскочи.
	Проблемът им беше, че човеците изобщо не ги оставяха на мира. Веднага щом се натъкнеха на някоя планина, която да изглежда горе-долу като онази, която им трябваше, и разни самолети и хеликоптери веднага се разбръмчаваха наоколо като мухи покрай орел. Само ги разсейваха.
	Но тук цветя че имаше — имаше!
	Масклин изпълзя по клона и стигна до най-близкото цвете. Шест жълти очета се вторачиха в него.
	Значи, в края на краищата, вярно било…
	Той се почуди дали пък не трябва да им каже нещо, ако изобщо можеха нещо да разберат.
	Клонът беше доста дълъг и доста дебел. Ала в Кораба имаше какви ли не инструменти. Можеха да спуснат жици и да закачат клона за тях, а после да го отсекат и да го издърпат нагоре. Изискваше известно време, ала нищо от това. Беше важно!
	Нещото беше им разказало, че си имало разни начини за отглеждане на растения под лампи с цвета на слънцето — в гърнета, пълни с нещо като рядка супичка, която помагала на растенията да растат. Най-лесното нещо щеше да е да запазят клона жив. Най-лесното нещо в… света.
	Ако действаха леко и внимателно, жабите хич нямаше и да усетят.


	Ако светът беше вана, то Корабът в такъв случай приличаше на сапун, който се носи насам-натам из нея като куршум и никога не е там, където очакваш да бъде. Можеше да го забележиш къде е само по това, че изведнъж цели тумби самолети и хеликоптери се юрват натам.
	Или по-скоро приличаше на топчето в рулетката, което подскача ли подскача и се чуди на кое число да спре…
	Или пък просто се беше загубил.


	Търсиха цяла нощ. Ако _беше_ нощ. Трудно е да се каже. Нещото се опита да им обясни, че Корабът се движел по-бързо от Слънцето, макар че слънцето всъщност си седеше на едно място и не мърдаше наникъде. На едни места беше нощ, на други пък — ден. Ужасно лоша организация, според Гърдър.
	— В Магазина — обясняваше той, — винаги беше тъмно, точно когато се полага. Ако ще да е бил само нещо си там, построено от човеци. — За пръв път го чуваха да признава, че Магазинът бил построен от човеци.
	Ала където и да отидеха, се натъкваха все на непознати гледки.
	Масклин се почеса по брадичката.
	— Магазинът се намираше на някакво място, което се казваше Блекбъри — рече той. — Толкоз знам аз. Значи. Кариерата няма как да е далеч от него.
	Ангало махна раздразнено към екраните.
	— Да, ама това тук не ти е картата! Имената изобщо не ги пише! Ама че нелепица! Че как тогава да разбереш къде си?
	— Добре де — махна Масклин. — Само недей да слизаш пак надолу да четеш табелите. Колчем си се опитал, и човеците веднага се юрват навън по улиците, а по радиох се почва едно ми ти крещене…
	— _Прав си_ — обади се Нещото. — _Как да не се развълнуват хората, като виждат как по улицата се опитва да мине космически кораб, тежащ десет милиона тона._
	— Последния път много внимавах! — защити се Ангало. — Даже спрях на червено! Не виждам за какво я вдигнаха цялата оная дандания. Пък ония ми ти коли и камиони — като се изблъскаха един в друг… Пък после мене не ме бивало за шофьор!
	Гърдър се обърна към Пион. Момчето доста бързо усвояваше езика. На номите-гъсари езиците им се удаваха — бяха свикнали да срещат номи, говорещи какви ли не езици.
	— Вашите гъски никога не се губят… Как така?
	— Ами те просто не могат да се загубят — обясни Пион, — щото винаги знаят накъде са тръгнали.
	— То с животните е друго — обади се Масклин. — Те си имат инстинкти. Това е като да знаеш разни неща, без да знаеш, че ги знаеш.
	— Ама как така Нещото не знае накъде сме тръгнали? Щом Флоридия намери, такова важно място като Блекбъри едва ли би му било проблем!
	— _Не откривам радиосъобщения за Блекбъри. За Флорида има доста._
	— Ами тогава поне да се приземи НЯКЪДЕ! — измърмори Гърдър. Ангало взе да натиска разни копчета.
	— Не може. Под нас в момента има само море. И… това пък какво е?
	Далече-далече под тях нещо бяло се носеше над облаците.
	— Може да е гъска — обади се Пион.
	— Според… мене… не… е — предпазливо рече Ангало. После завъртя едно копче. — Взех да му разбирам, ей!
	Картината на екрана трепна и се приближи.
	По небето се плъзгаше бяла стрела.
	— Това да не е Конкордът?! — удиви се Гърдър.
	— Същият — ухили се Ангало.
	— Малко бавничко върви май, а?
	— Само в сравнение с нас.
	— След него! — нареди Масклин.
	— Ама ние не знаем къде отива — гласът на Ангало звучеше много разумно.
	— Аз пък знам! — настоя Масклин. — Като бяхме на Конкорда, ти нали погледна през прозореца. Отивахме право към слънцето.
	— Да, слънцето залязваше… Е, и?
	— Ами сега пък е сутрин. И той пак върви към слънцето — посочи Масклин.
	— Е, и? И какво от това?
	— Ами значи отива към къщи!
	Докато го обмисляше, Ангало прехапа устна.
	— Не разбирам защо слънцето трябва да изгрява и залязва на различни места! — вдигна рамене Гърдър. Той отказваше да разбере и най-елементарната астрономия.
	— Значи, отива към къщи — кимна Ангало, без да му обърне внимание. — Тъй. Разбрах. Значи, да го следваме, а?
	— Точно така.
	Ангало бързо прокара ръце по копчетата.
	— Така-а-а — рече той. — Ето на, вече вървим натам. Предполагам, че на шофьорите на Конкорда ще им е приятно да си имат компания, като знам колко сме нависоко.
	Корабът полетя редом със самолета.
	— Абе какво само шава насам-натам! — ядоса се Ангало. — И какво се разбърза…
	— Може пък да са се уплашили от Кораба — предположи Масклин.
	— Не виждам защо — вдигна рамене Ангало. — Изобщо не разбирам защо. Ние нищо не правим, просто ги следваме.
	— Щеше ми се да имаме нормални прозорци… — тъжно рече Гърдър. — Можехме да им помахаме!
	— Човеците виждали ли са такъв кораб и преди? — попита Масклин Нещото.
	— _Не са. Но са измислили най-различни истории за разни кораби, които идват от други светове._
	— Да бе, това да искаш от тях — промърмори Масклин полу на себе си. — Те друго могат ли да измислят.
	— _Понякога в тези истории се разказва за приятелски настроени същества…_
	— За нас, значи — ухили се Ангало.
	— _А понякога — за чудовища с огромни виещи се пипала и грамадни зъби._
	Номите се спогледаха.
	Гърдър хвърли предпазлив поглед през рамо. После всички се втренчиха в коридорите, водещи навън от командната рубка.
	— Като алигаторите ли? — смънка Масклин.
	— _Още по-зле._
	— Ъ-ъ-ъ… — проточи Гърдър. — Ние във ВСИЧКИ стаи погледнахме, нали така?
	— Те все нещо ще измислят, Гърдър. Това не е истина — опита се Масклин да успокои духовете.
	— Кой пък ще седне такива работи да измисля?
	— Човеците, кой.
	— Хъм — обади се и Ангало. Опитваше се да се свие в креслото — тъй че, ако се появи нещо пипалато и с големи зъби, да не може да го докопа. — Не разбирам защо.
	— Аз май разбирам. Напоследък доста си мисля за човеците…
	— Нещото не може ли да прати съобщение на шофьорите на Конкорда? — предложи Гърдър. — Например: „Спокойно, ние зъби и пипала нямаме, гарантираме ви го!“
	— Сигурно няма да ни повярват — поклати глава Ангало. — АЗ да бях целият само пипала и зъби, точно такова съобщение бих им пратил. Та да ги изхитря.
	Конкордът се носеше с писък високо-високо в небето. Вече беше счупил трансатлантическия рекорд. Корабът се мъкнеше след него.
	— Според мене — погледна надолу Ангало, — човеците са достатъчно умни, че да са луди.
	— Аз пък мисля — отвърна му Масклин, — че сигурно са достатъчно умни, за да се чувстват самотни.


	Самолетът докосна с гуми земята. Гумите изпищяха. През летището забързаха пожарни, а след тях — и още коли.
	Огромният чер Кораб се стрелна над тях, завъртя се в небето и забави ход.
	— Ей го резервоарът! — скокна Гърдър. — Точно под нас е! Ей я и железницата! Ей я и Кариерата! Там си е!
	— Че къде искаш да е, малоумник такъв! — сряза го Ангало и насочи Кораба към хълмовете, цели в топящи се кръпки от сняг.
	— Е, поне известна част от нея си е там — обади се Масклин.
	Над Кариерата бе надвиснал облак черен дим. Щом се приближиха, номите забелязаха, че той се вдига от един горящ камион. Наоколо му имаше и други камиони, както и неколцина човеци. Щом съзряха сянката на Кораба, търтиха да бягат.
	— Самотни, тъй ли го рече? — изръмжа Ангало. — Само да са направили нещо и на един-единствен ном, ще им се прище да не са се раждали!!!
	— Ако са направили нещо и на един-единствен ном, ще им се прище АЗ да не съм се раждал — смръщи вежди Масклин. — Но според мен там долу няма никой. Щом са дошли човеците, нашите едва ли още се мотаят там. И кой ли го е подпалил тоя камион?
	— Уааааа! — изкрещя Ангало и размаха юмрук във въздуха.
	Масклин огледа пейзажа под тях. Някакси изобщо не можеше да си представи хора като Грима и Доркас да са с заврели по разни дупки и сега да седят и да чакат Човеците да превземат Кариерата. Пък и Камионите не се палеха самички. Една-две от сградите също му се виждаха неповредени. Човеците не правеха такива неща, нали така?
	Той се взря в полето отвъд Кариерата. Някой бе помлял портала. През калта и кишата се точеха чифт следи.
	— Май са избягали с някакъв камион — обади се накрая той.
	— Ама ти какво искаше да кажеш с туй „уааа“? — Гърдър пак не беше много в час.
	— През полето ли? — учуди се Ангало. — Че нали ще заоре някъде и ще забуксува!
	Масклин поклати глава. Може би дори и номите имат инстинкти.
	— Следвайте дирите — нареди той. — Бързо!
	— Бързо? Бързо искаш, така ли? Я се опитай да накараш тая пущина да върви БАВНО! — Ангало бутна един лост Корабът се метна над един хълм, побеснял от заплахата го обуздаят.
	И преди бяха идвали тук. Пеша. Преди месеци. Направо да не повярваш.
	Хълмовете бяха доста плоски и оформяха нещо като плато, обърнато към летището. Тая нива долу беше картофена. По-нататък идваше гъсталакът, в който навремето бяха ловували, а после — гората, дето бяха убили оная лисица, задето беше яла номи.
	И… и нещо жълтичко се търкаляше долу през нивите.
	Ангало изпружи врат.
	— Някаква машина е, чини ми се — предположи той и взе да се протяга към някакви лостове, без да отлепя очи от екрана. — Бая шантава ми се вижда.
	По шосето долу се движеха и други неща. С мигащи лампи отгоре.
	— Тия коли долу май я преследват, а?
	— Може пък да искат да си поговорят с нея за един горящ камион например — обади се Масклин. — Можеш ли да я настигнеш преди тях?
	Ангало присви очи.
	— Дали мога ли? Виж какво, според мен можем да ги изпреварим, та ако ще и през Флоридия да минем преди това! — той напипа друг лост и го бутна.
	Пейзажът трепна и изведнъж онзи камион — защото това беше камион — се изправи точно насреща им.
	— Видя ли, а? — ухили се Ангало.
	— Я дръпни още по-близо — сръчка го Масклин.
	Ангало натисна едно копче.
	— Я погледни екрана…
	— Номи! — възкликна Гърдър.
	— Ухааа, гледай ги как побягнаха ония коли! — изкрещя Ангало. — Ще бягат, ами! Щото иначе като ги погнем с ония ми ти пипала! С ония ми ти зъби!
	— Ама дано и нашите не си го помислят същото — притесни се Гърдър. — Масклин, мислиш ли, че…
	Да, ама Масклин пак го нямаше.


	Трябваше да се сетя по-рано — помисли си той.
	На тоя клон един ном се нанасяше към трийсетина пъти. Държаха го под онези лампи и той безгрижно си растеше, топнат в оная специалната водица. Номите, летели някога с този Кораб, очевидно бяха отглеждали така много растения.
	Пион му помогна да избута гърнето върху капака на люка. Жабчетата гледаха Масклин с интерес.
	Когато успяха криво-ляво да го избутат върху платформата, Масклин отвори люка. Вратата не се плъзна встрани — древните номи я бяха използвали за нещо като асансьор, само че жици нямаше. Слизаше надолу и се качваше нагоре с помощта на някаква сила, също толкова тайнствена, колкото и Антигаврата или каквото и да беше там.
	Платформата се спусна надолу. Масклин погледна и видя, че жълтият камион спира. Изправи се. Пион беше вперил в него крайно озадачен поглед.
	— Това цвете вест? — попита момчето.
	— Ъхъ. Нещо такова.
	— Без думи?
	— Без.
	— Защо не със?
	Масклин притеснено сви рамене.
	— Ами… такова… не знам как да й ги кажа…


	Номи пъплеха из целия кораб. Ако и ония пипалати зъбати чудовища да се спотайваха някъде из Кораба, с голи ръце щяха да ги надвият!
	Младите бяха изпълнили командната рубка. Всеки напираше да натисне някое копче. Доркас и чираците му не се виждаха никакви — бяха отишли да търсят моторите на Кораба. Из сивите коридори отекваха смях и глъчка.
	Масклин и Грима седяха самички встрани и гледаха жабчетата вътре в цветето. В _тяхното_ цвете.
	— Трябваше да проверя дали е вярно това, дето ми го разказа…
	— Най-хубавото нещо на света! — усмихна му се Грима.
	— А, не. Според мен сигурно на света има още много много хубави неща. Ама и това си е много хубаво, тъй де…
	Грима му заразказва какво се бе случило в Кариерата — за битката с човеците и за това как бяха откраднали Джекуб Земетръсни, за да избягат. Докато разказваше за битката, очите й блестяха. Масклин я гледаше, зяпнал от възхищение — тя беше до ушите в кал, роклята й беше съдрана, а косата й изглеждаше така, сякаш с трън я беше ресала. Ала пращеше от такава вътрешна сила, че аха-аха щеше да замята искри. Ех, добре че стигнахме навреме… — помисли си той. — Човеците какви благодарности ми дължат…
	— Ами сега какво ще правим? — попита най-накрая тя.
	— Не знам — призна си Масклин. — Според Нещото имало много светове, на които живеели номи. Само НОМИ искам да кажа. Или пък можем да си намерим някоя планета само за нас…
	— Знаеш ли какво… Мисля си, че номите от Магазина ще са по-щастливи, ако останат да живеят тук, на Кораба. Точно затова тук толкова им харесва — също като в Магазина е. Навънка си е навънка.
	— Ами тогава по-добре ще е постоянно да проверявам дали помнят, че Навънка съществува. Това ще ми е на мене работата, май… А като си намерим къде да живеем, мисля да се върна с Кораба.
	— Защо? Че какво ще правиш тук?
	— Човеците… — отвърна Масклин. — Трябва да поговорим с тях…
	— Хм!
	— Те наистина много искат да вярват, че… С една дума, през цялото време си измислят разни истории за неща, дето не съществуват. Мислят си, че са самички на света… Ние никога не сме си го мислили. Винаги сме знаели, че ги има и човеците! Те са ужасно самотни, а пък дори не го знаят! — той разпери ръце. — Та, струва ми се, с тях ще можем да се разбираме…
	— Те ще ни превърнат в духчета!!!
	— Не и ако се върнем с Кораба. Ако ще могат да кажат нещо по въпроса, то ще е, че Корабът хич не изглежда много духчесто.
	Грима го хвана за ръката.
	— Е… щом това искаш да правиш…
	— Да, точно това искам.
	— … и аз идвам с тебе.
	Зад тях нещо тропна. Беше Гърдър. На врата му висеше торба, а погледът му бе твърд и решителен. Поглед на някой, който твърдо е решил Да Я Види Тая Работа, пък каквото ще да става.
	— Ъ-ъ-ъ-ъ… Дойдох да се сбогувам… — рече той.
	— Ама какво смяташ да правиш?!
	— Подочух, че сте щели да се връщате с Кораба…
	— Да, ама…
	— Моля ви, не ме разубеждавайте — Гърдър се огледа. — Откакто сме се качили на Кораба, все за това си мисля. Там долу _има_ и други номи. _Някой_ трябва да им каже, че Корабът ще се върне. Не можем да ги вземем сега, ала някой трябва да намери всички останали номи на света и да им каже за Кораба. Трябва някой да им каже истината! И тоя някой трябва да съм аз, не мислите ли? Все нещо трябва и аз да свърша!
	— _Самичък?!_
	Гърдър бръкна в торбата.
	— Не, и Нещото е с мен — той измъкна навън черната кутийка.
	— Ъъъъ… — поде Масклин.
	— _Не се притеснявай_ — обади се Нещото. — _Изкопирах се в компютрите на кораба. МОГА да бъда едновременно и тук, и там._
	— Ей, това ми се ще и на мене да го мога — безпомощно вдигна рамене Гърдър.
	Масклин тъкмо смяташе да му се скара, и изведнъж му хрумна — че защо? Гърдър сигурно щеше да бъде много по-щастлив така. Както и да е, вярно си беше — Корабът принадлежеше на всички номи. Ние просто сме го взели назаем за малко… Значи Гърдър си е прав! Може би някой трябваше да намери останалите номи където и да бяха по света, и да им каже истината за номите. И за тая работа май по-добър от Гърдър нямаше. Този свят е голям. Нужен бе някой, наистина готов да вярва.
	— Не искаш ли още някой да дойде с тебе?
	— Не. Там долу все ще се намери кой да ми помогне — той се наведе по-ниско. — Да си кажа правичката… — прошепна той, — направо нямам търпение!
	— Ъ-ъ-ъ… Да… Ама той светът хич не е малък!
	— Имам го предвид. Говорих си с Пион.
	— О, така ли? Е, щом си убеден…
	— Да. По-убеден съм, отколкото съм бил някога в каквото и да било — кимна Гърдър. — А пък през живота си съм бил убеден в не едно и две неща, както знаеш.
	— Ами тогава… да изберем някое по-подходящо място да те свалим…
	— А така. — Гърдър се опитваше да си придаде възможно най-безстрашен вид. — Гледай да има повечко гъски.


	По залез го оставиха край едно езеро. Не протакаха с раздялата. Ако Корабът се задържеше някъде за повече от няколко минути, човеците веднага се юрваха натам.
	Масклин му хвърли последен поглед — дребна фигурка на брега на езерото, която махаше с ръка. После вече се виждаше само езерото. После и то се превърна в зелена точка върху смаляващия се пейзаж. Светът се разстла… а в средата му стърчеше един невидим ном.
	После вече нищичко не се виждаше.
	Рубката бе претъпкана с номи. Те гледаха как пейзажът се разгъва под издигащия се кораб.
	Грима се взря надолу.
	— Никога не съм знаела, че изглеждал така… Ух, че е много!
	— Големичък си е — съгласи се Масклин.
	— Мислиш ли, че един-единствен свят ще ни стигне на всички?
	— Ох, знам ли. Може би един-единствен свят на никого не е достатъчен… Ангало, накъде отиваме?
	Ангало потри ръце и дръпна всички лостове назад.
	— Толкова високо нагоре… — ухили се той доволно. — Ама толкова високо нагоре, че там „долу“ няма!!!
	Корабът направи широк завой и се втурна към звездите. Долу под тях светът престана да се разгъва, защото вече се бе разгънал докрай — и се превърна в черен диск на фона на слънцето.
	Номите и жабите го гледаха, гледаха…
	Светлината го прегърна, краищата му грейнаха и от тях през мрака се втурнаха лъчи.
	Приличаше досущ на цвете.
