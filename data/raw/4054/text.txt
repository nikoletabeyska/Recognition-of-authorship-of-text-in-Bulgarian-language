
	Премина младостта ми
	без радост във сърцето
	и черти скръбта проклета
	бразди по лицето.
		Сълзи лея аз за своето
		щастие убито,
		а то мене отговаря
		тъжно, та сърдито:
	Кой ти е крив? Кой те кара
	ти да я напуснеш,
	и със нея из сърце си
	мене да не пуснеш?
		Аз ти казвах: туй е твойта
		другарка избрана,
		със нея ти ще преминеш,
		кат лале в градина…
	Не послуша мойте думи
	и сам й отказа,
	но със това ти себе си
	най-много наказа.
		Плачи сега, лей ти сълзи,
		честта се не връща,
		твойто либе чернооко
		другий го прегръща.

