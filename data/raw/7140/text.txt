
	Те греят с утро-ранната усмивка
	на деня пред огледална капка спрян,
	те плачат под жалейната покривка
	на безлунна вечер — по несбъднат блян:
		видения далеч пред мене откроени…
		Любов, нататък впила погледи смутени,
	дали то не са от миналите дни
	отхвърлени там сенки домилели?
	Знаеш ли назад пътека, в кривини,
	настелени от листи пожелтели?

	Те шепнат всеотдайно речи нежни,
	през шумът на пладнята аз слушам тях;
	те поледяват в тъмнини безбрежни
	тишината полунощна с горък смях —
		незнайници задъхващи се изнеможно…
	Любов, всегда напред заслушана тревожно,
	дали то не е от миналото ек,
	отхвърлен в бъдащето недогледно?
	Бягай и търси безмълвие — далек
	към зевът на убежище последно!

