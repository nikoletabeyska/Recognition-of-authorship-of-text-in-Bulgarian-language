	Някъде, в някакъв град, един човек, доста богат, магазин решил да си отвори.
	Както решил, така и сторил.
	— Всичко е хубаво, всичко добро е, но магазин без фирма какво е? — си рекъл стопанинът на магазина. — Ще ми се присмиват мнозина, като видят, че над дюкяна още фирма не е закована.
	Повече човекът и не умувал. Отишъл при този, който фирми рисувал, поръчка за фирма да си направи.
	— Магазинът ми трябва да се прослави — рекъл той на рисувача, — щом фирмата над него закача. Затова ти прави, струвай, мечка на фирмата ми нарисувай.
	— Мечка, мечка, каквото желаеш, ще нарисувам, но трябва да знаеш, че много бои за мечка отиват, а и мечките два вида биват.
	— Добре де, преди да си отида, кажи ми какви са тия два вида?
	— Единият вид е мечка вързана, а другият вид пък е отвързана. Сериозно говоря, не се шегувам. Кажи каква да нарисувам?
	— Хубаво, колко ще струва едната, а и на другата кажи ми цената?
	— Хатъра няма аз да ти троша — отвързана мечка струва пет гроша, а за вързаната ще дадеш десет. Разбира се, и двете ще ти харесат.
	— От цената всичко ясно ми става. Отвързана мечка нарисувай тогава.
	И ето че само подир два дена над магазина фирмата била закачена.
	Два ли дни минали, три ли — не знам, но пороен дъжд изсипал се там.
	Гледа стопанинът на магазина: на фирмата мечката я никаква няма.
	— Брей — рекъл си, — по каква ли причина тоя човек така ме измами?
	И след две-три минутки само намерил художника чак у дома му.
	— Слушай — рекъл му, — това е измама! След дъжда мечката я никаква няма.
	А художникът казал:
	— Недей ми писка, отвързана мечка ти самичък поиска. Такава мечка при дъжд и влага, разбира се, че ще избяга.
	— Добре, повече не се шегувай, една вързана мечка ми нарисувай, да си я взема утре ще мина — казал стопанинът на магазина.
	За художника нямало никаква пречка — нарисувал за два дни „вързана“ мечка, която на фирмата и до днеска стои и ни от буря, ни от дъжд се бои.
	А стопанинът на магазина разказвал от този ден на мнозина, които да купуват идвали тука, за тая случка, пълна с поука.
