	В късна нощ — преди години — сам над книгите старинни,
	безотраден, вниквах, жаден, в знания незнайни тук; —
	скръбен, търсех без сполука мир във тайната наука —
	но оборен в сънна скука, чух внезапно бавен звук.
	„Някой гост навярно чука — казах, вслушан в тихий звук. —
	Някой гост — и никой друг!“

	Бе декемврий — помня още! — Мрак и мраз от всички нощи; —
	от камина блед отблясък пред прага береше дух. —
	В скръб деня аз чаках всуе! Без надежда пак да чуя
	с благовест и алилуя името „Ленора“ тук!
	Светлото и рядко име, що шепне вече тук
	на земята — никой друг!

	А пурпурните коприни на завесите старинни
	пълнеха нощта пустинна с ужаси при всеки звук.
	Примълнял до изнемога, в зло предчувствие, в тревога,
	аз се ободрявах строго: — „Някой гост дошъл е тук!
	Туй е някой гост нечакан, закъснял без покрив тук;
	някой гост — и никой друг!“

	И дори с внезапна дързост тръгнах към вратата бързо,
	като казах: „Извинете! Да! Дочух аз смътен звук; —
	но унесен дремех в скука, а тъй слаб и тих бе звука,
	че когато се почука, аз не се опомних тук…“ —
	И отворих, за да видя кой тъй късно чука тук? —
	Вън бе мрак — и никой друг!

	И в бездънний мрак загледан, трепнех вцепенен и бледен
	в странни сънища, що никой смъртен не познава тук.
	Но отекна в миг в простора като звук на бог от хора
	глух и тъжен зов „Ленора“ — от скръбта ми свят отзвук.
	То бе моят зов „Ленора“ — и на него чух в отзвук
	само ек — и никой друг!

	Но унесен в мисли скъпи, в стаята едва пристъпих,
	чух — и този път по-силно — пак таинствения звук —
	"В прозореца непрестанно удря някой клон случайно
	и във тази нощ потайна ужаси вселява тук.
	О, на тази страшна тайна, знам, причината е тук —
	вятърът — и никой друг!"

	През завесата пурпурна блъснах прозореца бурно
	и през него в миг се втурна с горд полет и рязък звук
	гарванът от мойто златно и свещено Безвъзвратно —
	и във моята стая пуста, тъкмо над вратата тук —
	върху бюста на Палада кръг изви и кацна тук
	гарванът — и никой друг!

	И стоях аз в него вгледан, а той върху бюста бледен
	бе от лорд по-горд и важен, че започнах разговор:
	„Нямаш ти качул разкошен, но не си страхлив, а мощен,
	гост от край, де в мрак всенощем бродят Сенки странен хор.
	Как те Сенките наричат в черния Плутонов хор?“
	Той програкна: „Nevermore!“

	Чух, но своя слух не вярвах и учуден, поглед впервах; —
	не намирах — и пак дирех смисъл в този отговор. —
	Никой смъртен — уверявам! — не е бивал посещаван
	в късна полунощ от гарван, гост неканен с огнен взор;
	на вратата му да кацне, да пронизва с огнен взор
	и да грака: „Nevermore!“

	Не последва грак повторно: тъй замлъкна тежко, морно,
	сякаш своя дух упорно вля в тоз странен разговор.
	Ала слаб да го разгатна, промълвих едва понятно:
	„Той ще хвръкне безвъзвратно пак във синия простор —
	както всичко — безвъзвратно! — пак далеч от моя взор!“
	Грак отвърна: „Nevermore!“

	Този отговор таинствен бе умел, но бе единствен,
	сякаш го е чул от клетник, който сам и в разговор
	е повтарял в скръб и горест, като припев в черна орис,
	орис на беди и горест, на неволи и позор —
	с укор спрямо свойта орис на неволя и позор
	и той беше: „Nevermore!“

	Бях учуден, изненадан, а той все тъй горд и хладен
	впил бе — строг и безпощаден — във душа ми огнен взор.
	Взех кресло и седнах мрачен. И размислях озадачен
	има ли, макар невзрачен, смисъл в този отговор?
	Що предсказва, горд и мрачен, той в своя отговор
	с туй зловещо „Nevermore!“

	И във спомени погълнат, мислех и седях безмълвно
	сам пред тоя дух прокълнат от Плутоновия хор.
	Ах! — в креслото осветено нявга двама ний блажено
	смеехме се оживено тук след весел разговор. —
	Но в креслото осветено няма пак, склонила взор,
	тя да седне: — „Nevermore!“

	В миг… по меките килими сякаш стъпки чух незрими —
	сякаш стъпват серафими, пратени от божий хор.
	— „То в скръбта ти за Ленора бог на ангелите с хора
	миг забрава ти изпраща! — викнах аз с възрадван взор. —
	Пий и забрави Ленора! — Спри с надежда в бога взор!“
	Грак отвърна: „Nevermore!“

	„О! — извиках, в страх обземан. — Птица, ил дух на Демон,
	ти предсказваш! — О, кажи ми, гост, дошъл от друг простор,
	в тоя дом на ад превърнат, дом от ужаса обгърнат,
	дето радостта посърна и погасна моят взор,
	в Галаад утеха нявга ще ли види моят взор?“
	Той предсказа: „Nevermore!“

	От надежди изпреварван, викнах аз, готов да вярвам:
	„— Предскажи, о древен Гарван — там, зад синия простор,
	дето божий Рай сияе, ще ли видя и узная
	взетата от бога в Рая в ангелския светъл хор,
	що зовът Ленора в Рая ангелите в божий хор?“ —
	Той отвърна: „Nevermore!“

	„Не! — извиках, пламнал в огън. — Този грак е твойто сбогом!
	Чуй! Иди си ти отново в черния Плутонов хор!
	Не оставай знак за спомен тук от теб, о вероломен!
	Остави ме сам бездомен! — Махай се от моя взор!
	Чуй! Изтръгвай от сърце ми своя клюн и своя взор!“ —
	Той програкна: „Nevermore!“

	И стои над бюста бледен, тъй зловещо в мен загледан,
	сякаш Демон всепобеден впива своя огнен взор.
	Бди с тържествена осанка — и над всичко хвърля сянка.
	И от тази сянка, скрила и лазури, и простор —
	знам — уви! — душата няма — към лазури и простор! —
	пак да литне: — „Nevermore!“
