
	Как не ви омръзна, хора хлевоусти,
	да раздирате по митинги гърла
	и с набъбнали
	в пророчеството устни
	да ни тласкате из ледена мъгла?
	Вчерашни оръженосци на велможи —
	сукали заразата на лоша страст —
	кой ли дух
	животецът ви разтревожи,
	та се втурнахте,
	послушници
	за власт?
	И в потопа на пришествието мътно
	дето всеки между вас е станал Ной
	в облачна просъница се губи смътно
	мойто изворче сред общия порой.
	Беше синьо и не мога да го видя
	и сред свлачищата може да умре
	като вечната магия Атлантида
	рухнала в глъбта на тежкото море.
	И за кой ли път отново пак ме мъчи
	трясъкът на мегафонните гърла
	и тънее слънцето, че нощи вълчи
	пак се лутат из човешките поля.
	Окъсняват вече дългите ми крачки
	и душата зъзне в ледения плен
	като малката кибритопродавачка
	в коледната приказка на Андерсен.

	Площад „Александър Невски“

	Спретнати и стегнати, ту весели, ту строги —
	бяс ли ви зачена в социалния ни мрак
	и ви тласна над тълпите, лидери убоги —
	кипнали от политическата пяна пак?
	И се гъне Храмът с тежки царствени колони.
	И притворно овенчани с трънени венци
	хвърляте се в тътена на алчни микрофони
	като впрегнати в наркозата си рокпевци.

	Вие ли, нищожества, издигнати пред Храма
	с две-три стъпки по-високо, с яростни гърла
	сеете от зърното
	на своята измама
	с трескави ръце
	от каменните стъпала?

	Впрегнати в амбиции на утрешни пророци
	за народа месите от своя клисав хляб
	и ни дъвчете отдавна втръснали уроци
	с гръмотевици за глух
	и с мълнии за сляп…

	В яловата врява на словесни патрондаши —
	вие, храненици, в блатото на сит обоз —
	днес до дъно
	с пълните си
	властнически чаши
	вдигате за Свободата щедрия си тост.

	В синьо и червено, стъпили на обща низост,
	трогвате ни с индулгенциите за прогрес
	и тълпата смаяна от изненадващата близост
	ръкопляска ви пред „Александър Невски“ днес.

	Тъй се блъскат в стадото повлечени овцете
	и се вдига прах над пасбището с облак гъст
	и от Храма стиснал в зъби гъбата с оцета
	оня Божи Син ще скърши дървения кръст.

	Тръгвате си и след дългите автомобили
	скъсани плакати тръскат рошава брада.
	Боже мой! Благодаря ти, че ми вдъхна сили
	сам да бъда собственик на свойта Свобода.

	Орис

	Боже, бяхме богомоли, богомили
	и какво ли чудо стана, та сега
	впрегнахме си, Боже, българските жили
	с обичайните услуги на слуга?

	Дух ли ни обърка, че с душици голи
	като призраци насам-натам вървим
	и в разрастващите се неволи
	търсим път из историческия дим?

	Без дори да имаме насън представа
	сякаш ни залута някой злостен бяс
	в бяла мълния на пламъчна забрава,
	в люта гръмотевица от вълчи мраз.

	Цар ли ни поведе като благ Спасител
	към оазиса в пустинята Синай
	и ни обещава да се гушим сити
	в неговия приказен наследствен рай?

	Свива властното юмруче, поучава
	и гърми в ушите ми стоуста глъч
	и на шествия сред глухата гълчава
	сее от небето жълтата си злъч.

	Къса от живота ни с небрежни пръсти
	и мирише цялото небе на леш
	и си няма Божи гроб да се прекръстим
	покрай веждите потънали във скреж.

	И наслушани на вождове, войводи
	легнали под паметници и в бразди —
	гледаме, че в синята мъгла на свода
	оня Цар самонадеяно седи.

	И замаяни в безплодната си треска
	дар му носим българския си чеиз.
	И забравили за Ботев и за Левски
	вече търсим костите на цар Борис.

	Площад „Света Неделя“

	Бяла Коледа е, Боже, и от кестените капят
	жълтите стотинки в шепите на тротоара сляп
	и зиморничаво — сгърчено в поледицата хлапе
	стиска в дланите си нафора от просешкия хляб.

	Кой хорото ни полюшна покрай общите трапези
	и засяда суха буца в смръзнатите ни гърла,
	че достойнството ни като снежна приказка залезе
	смазано от недоимъка на орисията ни зла.

	Грях ли ни събира с маски на застинали гримаси
	да се блъскаме помръкнали под облачния свод
	и „Света Неделя“ с прошка благославя сиромаси
	подир сития от блясъка на петолъчките живот.

	Хайде, обедът ще свърши, но ще има ли вечеря?
	Трупайте се! Благодетел хляба месил е нощес
	и безплатните плебейски обеди не са от вчера —
	грешни имат ли имота, праведници нямат чест.

	Оня кърши мазните си лакти с чорбаджийска благост
	и ни хваща пак за гърлото от колективен глад
	и не ми е, Боже, мило и не ми е, Боже, драго —
	вчера хранеше ни с речи, днес ни сбира за обяд.

	И в гъмжилото о, Боже, нашенския зъл пройдоха
	весело ни хвърля залъка на втръснали лъжи.
	В ганьовската харта на демократичната епоха
	катинара за тъмница с ключ за свобода държи.

	И се втурнахме подир търкулната насън погача.
	И край коледните преспи домораслия пророк
	гледа ни презрително изпод премрежени клепачи
	и след казачока пуска див американски рок.

	В лявата ръка е хляба, с дясната размахва ножа.
	Хайде, влизайте в кошарата на душния си дух,
	че е свикнал с топлите вълма на агнешките кожи
	да си прави за доброто самочувствие кожух.

	Тъй навярно времето на трици ще ни смели
	с двата тежки камъка в червено-синия си глад.
	И стоим с покорна врява на площад „Света Неделя“
	девет милиона просеци… И принцът пак е Брат.

	Съд

	С припева на кукувици еднозвучно
	вие сеете безплодния си дух
	и от ваште проповеди ми е скучно
	и за речите ви нямам даже слух.

	Хвърляте по шумни сборища идейки
	покрай пърхота на своите коси
	сякаш сте общодържавните линейки,
	със които цял народ ще се спаси.

	В пашалъка на словесни броеници
	как вървите с благи маски на светци
	и над нашите замръзнали душици
	расне раят на великденски дворци.

	Както да говорите и да мълчите —
	слязат ли петлите с третия си хор
	пак по сребърните блясъци в очите
	ще ви свари утрешния ви позор.

	Веят митингите боклучива плява
	и в небето грее Господния смях,
	че материално времето втвърдява
	даже праведник в мига на своя грях.

	Епилог

	Ей го идва овчарят и цялата вечер
	свири с медно кавалче над общия вой.
	Кой ли в синьо-червено така ни облече —
	да се хвърляме в общия сух водопой,
	да си нямаме нищо — презрени и боси
	от възторзи да блеем на този площад
	и с кривака месия с глава къдрокоса
	да ни води по кръгове в нашия ад.
	И да кретаме бавно и тъпо след него,
	и да поискаме болната постна трева,
	и примрели от знойната сгърчена жега
	в кротък унес да дъвкаме пусти слова.
	И над нашите мършави сенки тояга
	да се гъне от тежките удари днес
	и на нощите в снежната мартенска влага
	да ни пази от вълчите призраци пес;
	да се гушим из душните сънни кошари
	и да ближем от сивата каменна сол
	и в просъници в гъстите млечни кошмари
	оня черен месия — огрян с ореол
	бавно пухкави длани доволно да търка
	и да точи на камъка в лунен покой
	най-добрия спасител на стадната мъка.
	Ной-Нож, Нож-Ной ли се казваше Ной?

