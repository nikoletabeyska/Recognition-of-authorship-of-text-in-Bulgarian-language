
	Де изгрява най-светливо
	слънцето иззад гори?
	Де разсява толкоз живо
	месец сребърни зари?

	Дали на чужбина?
	Не там, о дружина,
	но там — на родина!

	Де цъфтят така обилно
	китки ружи алени?
	Де ли славей тъй умилно
	пее сладки нам песни?

	Дали на чужбина?
	Не там, о дружина,
	но там — на родина!

	Де пак никне толкоз красно
	цветето на любовта?
	Де ся чува толкоз ясно
	сладкий глас на верността?

	Дали на чужбина?
	Не там, о дружина,
	но там — на родина!

	Де нам толкоз драги, мили
	биват нашите деца?
	Де най-вече пълни с сили
	биват нашите сърца?

	Дали на чужбина?
	Не там, о дружина,
	но там — на родина!

	Де всяк търси и намира
	тези свидни хубости?
	Де желае най-подире
	да остави той кости?

	Дали на чужбина?
	Не там, о дружина,
	но там — на родина!

	Ах, родино! Ах, светиньо,
	ще склоня л’под теб глава?
	Ух, чужбиньо! Ух, пустиньо,
	Ще л’ся от теб отърва?

	Ох, тежка судбина —
	тук аз да загина,
	далеч от родина.

	Вестник „Гайда“, 1865 г.

