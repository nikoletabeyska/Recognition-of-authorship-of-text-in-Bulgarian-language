
	За мене всяка крачка е усилие.
	И всеки жест — цял подвиг, непознат
	За пъргавия, здравия и силния.
	Аз съм сакат! Сакат! Сакат! Сакат!
	И колкото да крия очевидното,
	Нескрито от самия мене, то
	Върви си с мен, препъва ме в обидната
	Шега на първия препречен стол,
	На първото изпречено препятствие:
	Връх, пропаст или просто път,
	Върху които цяло земно щастие
	Е за нозете да ги извървят;
	Да ги превземат, стигнат, превъзмогнат и…
	Изобщо, ох… Сакатият мой ход
	Така ме е издигнал над двуногите,
	Че никога да разберат не могат те
	Какво е всъщност извървян живот!

