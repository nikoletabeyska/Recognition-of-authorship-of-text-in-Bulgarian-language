	ВЪНШНА

	Нова опасност за България. В чуждия печат усилено се говори за предстоящото сключване на военна конвенция между Парагвай и Аржентина, насочена изключително против България.
	Внос на свини. Турското правителство е решило да се допуща без мито грамадния внос на свини в Арабия.
	__Протест.__ По настояване на императора руската Дума е изказала своя протест за преследванията на руските анархисти в Англия.
	Мирът в Европа заплашен. Републиката Монако е заръчала в Англия 12 нови броненосци за усилване на флотата си, по случай новия курс на своята завоевателна политика.


	ВЪТРЕШНА

	Предстоящи митинги. От най-достоверен източник се учим, че народняците, съвместно с радикалите и тесните социалисти, са решили да свикат във всички градове и паланки грамадни митинги, в които да изкажат своето възмущение от даването на стамболовистите под съд.
	Всенародно празненство. На 28 т. м. в Русе, по случай годишнината от щастливия епилог на сватбата на Саафет и Стефанов, ще се устрои голямо тържество. Ще има делегати от цяла България. М-р Такев лично ще присъствува. Почнато е вече издигането на арката за посрещането му.
	Общинските избори. Според сведенията на вътрешното министерство, стамболовистите, с редки изключения, са спечелили всички общински избори, станали на 20 т. м. Това за лишен път показва с какви симпатии се ползува единствената националистическа партия в средата на българския народ.
	Министерска криза. Вследствие внезапно избухналата министерска криза, в партийните лагери се забелязва крайна угриженост. Г-н Радославов е молил най-настоятелно г-н Малинова в тоя критически за България момент да не се оттегля от властта.


	ЛИТЕРАТУРНА

	Чест за България. Една германска издателска фирма е поискала напоследък позволение да преведе и издаде на немски съчиненията на българските писатели: Глогинко, Ненчо Илиев-Сириус, Дерижан, Блажин-Звездин и Бургуджиев. Визираните писатели не са дали още своето изрично съгласие.
	Разменени поздрави. Избраният напоследък за член на френската академия поет Henri de Regnier е бил поздравен ласкаво от г-да: Ст. Ватралски, Ст. Дринов и Дерижан. Отговорил им е с дълго писмо, в което ги нарича „chers confreres“.
	Филологически спор. Много европейски знаменитости във филологията водят отчаян спор върху новоизнамерената българска дума „пущайдавървиев“, известна на читателите на в. „Трибуна“.


	ТЕАТРАЛНА

	„Хамлет“ в Куртово Конаре. Усилено се готви — и ще се даде през страстната седмица на куртовоконарската сцена „Хамлет“, драма от В. Шекспир, известен английски писател. За декориране на сцената са ангажирани чергите на всички по-видни семейства.
	„Дамата с камелиите“. В Модерния театър в София играха за пръв път „Дамата с камелиите“. Играта беше сполучлива. Желателно е оркестра да не свири през време на действието, защото и без това резонанса в театъра е слаб и артистите са принудени много силно да викат.
	Руски театър. В Московския художествен театър наскоро ще бъде представена пиесата „Врази“ от българския драматург Д. Т. Страшимиров.
	Театър „Одеон“. Понеже след представянето на „Дайте път на жените“ публиката на „Нова Америка“ е значително намаляла и понеже съдържателя на това семейно-забавително заведение се страхува от тая силна конкуренция на г-да уредниците на театъра, предложил е на последните да влязат в споразумителна акция.
