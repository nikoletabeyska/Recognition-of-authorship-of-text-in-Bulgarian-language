
	Севернякът неспирно все духа и духа
	и по клоните хвърля безплодния скреж.
	Греят дуло до дуло в очите на бухал,
	сеят жълти куршуми с безшумен гърмеж.

	И по камъни смръзнали в кичури остри
	глухо пада прояден от червей приклад
	и край извора тънки забравени кости
	сипят искри от белия фосфорен хлад.

	Този път към Околчица бавно възлиза
	в бистър шепот на сънни студени треви
	и от облака с тъмна разкъсана риза
	дълга мълния с трескави устни кърви.

	Там с горчивата болка
	на храсти зелени,
	дето вятърът звездното време гаси —
	Самодива е тая
	дълбока вселена,
	Самодива
	с раздърпани
	луди коси.

	Ти до нея задъхан, войводо, поседна.
	Свърши
	с каменен връх
	каменистия път.
	И прошепна
	единствена дума
	последна:
	__Свобода__
	или
	__Смърт!__

