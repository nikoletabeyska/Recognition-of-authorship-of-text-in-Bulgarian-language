	Стоп-палката лъсна пред фаровете ми и аз инстинктивно набих спирачките.
	Катаджии. Двама.
	— Сержант Костов! — представи се единият.
	— Сержант Пешев! — отрапортува и вторият.
	Изгасих двигателя и ги погледнах въпросително.
	— Сто долара! — каза сержант Костов.
	— Защо?! — учудих се не без основание аз.
	— Ми щото те спряхме — обясни сержант Пешев.
	— Да де, но защо ме спряхте?
	— Ми за да ти земем сто долара! — чистосърдечно отвърна сержант Пешев.
	Логиката му бе желязна, нямаше какво да кажа. За всеки случай обаче се опитах да възразя:
	— Ама аз не съм направил никакво нарушение!…
	— Айде де! — весело се засмя сержант Пешев. — Няма шофьор, който да не е направил нарушение!
	— Така е — съгласих се. — Но в момента не съм нарушил нищо!
	— В момента не си, но в някой друг момент — си! Така че давай сто долара, стига сме се разправяли!
	Отвърнах, че нямам сто долара. Сержантите попитаха какво имам тогава. Марки? Казах, че и марки нямам.
	Двамата ме изгледаха с презрение.
	— Ти кво работиш бе, мой човек? — поинтересува се сержант Костов.
	Отговорих, че съм певец. Оперен.
	— Малеййй! — със съжаление поклати глава сержантът. — Ти верно си много зян бе, мой човек! Вчера спрехме един художник. Виж, това по е занаят! Пари нямаше, ама ни даде по една картина. Жената веднага я закачи у кухнята. А ти — певец!
	— Мога да ви изпея нещо! — плахо предложих аз. — Обичате ли арията на Каварадоси?
	— Абе, я мани тая работа! — с погнуса се изплю сержант Пешев. — Ария! Пръстен немаш ли? Венчална халка?
	Казах им, че нямам нито пръстен, нито венчална халка.
	— Давай тогава квото имаш! — с досада рече сержант Костов. — Давай, стига си ни губил времето!
	Прерових всичките си джобове и с мъка събрах три лева. Взеха ги с отвращение.
	— Ей, момчета — попитах, докато те си деляха парите, вие да не сте менте-катаджии?
	— Ми менте сме, разбира се! — отвърна сержант Пешев. — Ако бехме истински, щеше ли да се отървеш с три лева?!
