
	Брезите сладостно заспали,
	облъхва трепетно нощта,
	и от клоне им погрозняли
	се ронят златните листа.

	Самин загледан в небесата,
	звездите огнени следя,
	и в техний рой, с копнеж в душата,
	аз търся своята звезда.

	И блян ме сладостен люлее
	за оня лучезарен край,
	де вечно щастие владее,
	де вечна красота сияй.

	И де животът свиден ден е
	и цветна пролет — младостта…
	От тъмните брези над мене
	се ронят златните листа…

