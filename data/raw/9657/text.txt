
	Връх тъмнее. И наоколо се лута
	из подножието бавния ни бит
	и в бездушните простори на уюта
	всеки между нас от себе си е сит.

	А гърми високо буреносна явка
	и душата жажда вечния си път
	към Околчица…
	Там всяка незабравка
	среща мълниите в синята си гръд.

	Колко облачни грамади е натрупал
	век по век
	в олтара
	българският храм?
	Още в нощите под святия му купол
	някой кърти огнени вериги там…

	И кипи, кипи в борба роден всемир.
	Над подножие от робство и лъжи
	расне връх на Свободата, не умира,
	щом изправено челото ми държи.

