
	От спуканите вени на небето
	потича неспокоен и студен,
	съзира ме, заглежда се във мен,
	с езици хладни близва ми лицето.

	Той ту се свива в локва пред нозете,
	треперещ като коте от вода,
	ту бяла електрическа звезда
	във него се оглежда като цвете.

	Заслушвам се и чувам как над мене
	със капки черни като вишнев сок
	той удря по циментовия блок
	и нещо му говори със звънтене.

	Във тази нощ сама съм в тъмнината,
	но нищо не навява самота,
	защото е изкуство под дъжда
	да можеш да говориш със водата.

	1978

