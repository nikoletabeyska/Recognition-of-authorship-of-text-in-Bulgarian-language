
	Аз ще дочакам празника на мойте братя
	и размаха на техните крила,
	когато върху хиляди чела
	ще начертае смъртен знак съдбата
	и бурята със гръм ще призове
	възбунените свои синове.

	През суматохата на тежки горести и грижи,
	през грохота всевечен на труда
	ще заблести предутринна зезда
	и от прихлупените тъмни хижи
	безименни борци ще полетят
	по стръмния и свят Спартаков път.

	И аз ще видя непознати и велики
	довчерашните стенещи тълпи,
	пред чийто двери вечна мъка бди
	и вечно дебнат нужди бледолики,
	а в тъмните потрошени стъкла
	Смъртта потропва с ледени крила.

	Ще вида пристъпа величествен на роба,
	ще чуя гневен гръм да потресе
	заспалите стъгди и понесе
	надлъж и шир червената прокоба
	на угнетения човешки род,
	разбил вековний си хомот.

	И, мълчалив и блед сред бедните си братя,
	ще понеса аз черния си кръст
	и нека на гърди ми кървав пръст
	да отбележи сетний ден в борбата
	и Каин да разбий с картечен гръм
	челото ми и земния ми сън.

	А ти, другарко скъпа — сетна ми утеха,
	възторжена и смела отмини
	към слънцето на пролетните дни.
	Аз ще целуна твойта светла дреха
	и утрото на празника ни пръв
	с корални капчици димяща кръв.

