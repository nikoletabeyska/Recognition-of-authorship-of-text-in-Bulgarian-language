

	Н.Ч.

	Не би… Преди да сети затихнал урагана
	на страстите мятежни в страдалчески гърди,
	преди да си отдъхна… О, съдбо, не остана,
	не остана сила — ти, черна, победи. —
	На път — и тя тогава… Да имах и гранита —
	за воля да го имах, ще бъда поразен.
	Треперя малодушно. Стене душа разбита.
	И — първо е — проклинам рождения си ден.

	По-леко инак беше — невиждана, нечута,
	възлюбена мечтице на моите мечти!
	Но ето те пред мене. В последната минута —
	за радост ли да чуеш последното — прости?
	И няма аз да слагам главица за почивка
	на рамо тъй надеждно — когато натежней…
	И няма нивга вече тъй хубава усмивка
	за мене, като слънце, през тъжни дни да грей…

