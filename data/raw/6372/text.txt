
	Надежда сладка аз таех в душата:
	в ръце си един ден ще ме обвий
	и лютите гоненья на съдбата
	в сълзи от радост ще забравим ний.

	Уви! Уви! Не устоя в борбата.
	Надви на силите му горестта,
	кат червей тя изгриза му душата
	и жертва я предаде на смъртта.

	И никой не узна, че в съкрушенье
	и плач сломи се силната душа.
	Животът скъп угасна в напреженье,

	да спази гордо своята тъга,
	да притаява скръб и огорченье,
	мен да крепи в неравната борба…

