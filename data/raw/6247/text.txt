
	Преливат се мълком денят и нощта…
	Де спира той морен? — де буди се тя?…
	Мъгли подранили притискат духът.
	Отдавна е слънцето чуждо за мен,
	аз вечно ще бродя из път затъмнен.
	Ех, как е нерад и пустинен тоз път!
	Едничките гарвани с морни крила
	долитат и чезнат из сива мъгла…
	О, кой ще ми чуе за помощ викът?
	Отдавна са хората чужди за мен,
	аз толкоз съм млад и съм в скръб потопен.
	О, как е нерад и пустинен тоз път!

