
	Не спирай, нощен вятър,
	на длъж и шир задухай,
	с надгробни песнопения
	душите упокой!
	Над нас злокобен бухал
	из хралупите буха,
	а някъде чакали
	пируват с хищен вой.

	Нахлуй към равнините,
	задухай и повикай
	и всички по земята
	бездомни ветрове,
	и, сбрани тук, почнете
	опелото велико
	на всички нас, заспали
	по чужди брегове!

	Душите ни витаят
	над бойните полета
	и никога не могат
	от тук да отлетят,
	че в пъклената мъка
	на кости неопети
	до страшний съд господен
	ще трябва да горят.

	Вдигнете тъмнините,
	о ветрове безбройни,
	звездите запалете
	пред чер иконостас,
	с благовейна вяра и
	и песни упокойни
	на божията майка
	молете се за нас!

	Просъницата страшна
	в сън вечен да премине,
	прахът ни да намери
	покоя осветен,
	небето да изтръгне
	душите ни невинни
	из обръчите черни
	на пъкления плен!

	О, пейте, вкупом пейте
	за вечното спасение,
	там ангелите горе
	подхващат отче наш,
	а майката господня,
	в божествено смирение,
	покрива равнините
	с небесния си плащ!

