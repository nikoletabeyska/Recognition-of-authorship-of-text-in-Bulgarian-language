
	Хей, немирнице, от облачното утро
	пак си пръснала небесните коси —
	да разсееш тук просъниците зимни
	и да плуваш в блясъци от слънчев смях.

	С тези пламъчета от червени устни
	духаш от стъклата старческия скреж
	и се смееш
	на дърво усамотено
	в закъснял от есента ми огнен плод.

	Невъздържана и руса — вечно бързаш
	и пилееш бели
	весели сълзи,
	и пътуваш в тоя ден,
	и дишаш буйно,
	наедряла с прилива на снежна кръв.

	В бързей на река и сенки еховити
	газиш със въздушни стъпки на сърна,
	докато се спънеш светла и учудена
	в ледения праг на мартенската нощ.

