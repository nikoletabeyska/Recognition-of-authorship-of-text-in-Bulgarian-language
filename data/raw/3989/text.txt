	Маймуната — хитрица,
	суетното Магаре,
	Козелът стари
	и кривокрака Меца
	намислили квартет да устроят.
	С цигулки две, с виола, контрабас
	и ноти — сядат под липата те
	тогаз света с изкуството си да пленят.
	И удрят лъковете, търкат — не върви звукът
	„Не тъй — крещи Маймуната, — не тъй! Я спрете!
	Каква ти музика! Я иначе седнете!
	Ти с контрабаса, Мецо, я стани
	и там срещу виолата седни.
	Аз, прима, сядам срещу втора,
	ще заиграят лес и планини,
	щом инструментите ни заговорят!“
	Разместиха се, почнаха. Уви —
	все не върви и не върви.
	„Намерих тайната му аз! —
	крещи Магарето. — Ний ще напреднем,
	щом наредени седнем!“
	Послушаха го, сядат чинно те тогаз:
	и същият немузикален глас.
	И още по-припряно взеха да дърдорят,
	да спорят
	кон как е нужно да седи.
	Не щеш ли — Славеят насам лети.
	И молят го да се намеси в препирнята.
	„Изслушай ни — му казват те молбата. —
	Квартета как да наредим:
	и ноти имаме, и с инструменти сме в ръката:
	кажи, как трябва да седим?“

	„Да бъдеш музикант ти трябва да умееш
	и слух по-нежен да владееш —
	им казва Славеят тогаз, —
	а вие се местете час по час,
	тъй както ви отива,
	ала за музика ви вас не бива.“
