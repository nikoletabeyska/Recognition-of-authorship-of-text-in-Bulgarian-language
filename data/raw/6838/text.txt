
	Защо прекъсна? Нежните ръце,
	насън отнети на Психея,
	защо отпуснаха се уморени?
	Тук вихрове на пламенно сълце,
	от скръб и щастие родени,
	в едничка реч бих искал да излея.
	Да кажат смело в тоя чакан миг
	клавишите, тъй горестно смълчани,
	какво таи, изгубен в мрак и рани,
	на радостта невидения лик!

	Да трепнат милиони корди,
	сърца, опънати над бездна!
	Да блесне волята железна
	в хармониите горди
	на млъкнали вълни!

	И в свойта яростна стихия
	скръбта ми сили ще намери
	сълза последна да изтрие!
	Психея! Твоя ръст трепери!
	Почни! Сред вихрове почни!

