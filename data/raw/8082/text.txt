
	… И ми звънят. Цял ден. От всеки вестник.
	От мрак до мрак. Поръчки. Нямат край!
	„Поете, дай ни нещо предконгресно!
	Тържествено! Голямо!“… „Дай, та дай!“
	А лирика мен, знайте, ми се пише.
	Човешка, проста, нежна. И все пак
	За оня порив толкова възвишен
	Да няма на света ни кръв, ни мрак.
	Да няма хора бедни и бездомни.
	Да не надвисва сянка зла над тях.
	И туй, което ние още помним,
	В дечицата ни да не всява страх.
	Да бъдем справедливи, мъдри, честни,
	Заслужили самата свята власт,
	Дошла до нас с реки от кръв нелесна…
	… Звънят, звънят… А мисля, че конгреси
	си има всеки миг. В самите нас.

