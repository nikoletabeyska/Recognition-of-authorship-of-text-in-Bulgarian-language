

	На Йордан Кръчмаров


	Не го разбирах. Трябваше смъртта
	да се намеси, за да обясни.
	Той знаеше за нея. Затова
	не влюбваше във себе си жени.

	Приличаше до края на дете.
	И затова не правеше деца.
	Уж все не му достигаше сърце,
	а всичко във сърцето си побра.

	Не правеше от всяка сламка дом.
	И беше тъй оскъден на сълзи,
	че стана еталон за болка — щом
	заплаче — значи истински боли.

	И си отнесе болката — ей там,
	където вече може да прости.
	Откакто си отиде, ме е срам
	да плача, че животът ме боли.

