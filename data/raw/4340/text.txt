
	Под дъжда, който чука невидим в листата,
	двама крачим без път и сами.
	Няма вик на дървар, ни пътека позната.
	Само тъмният вятър шуми.

	Вземам тихо ръката ти, хладна и бяла
	като гълъб, спасен от дъжда.
	Отстрани на косата ти свети изгряла
	една малка дъждовна звезда.

	Стой така, стой така. Нека тя да ни свети.
	Нека тя да ни води в леса.
	Може би ще намерим вълшебното цвете,
	дето прави добри чудеса.

	Ще му кажем тогава: „Недей ни разделя.
	Равнодушни недей ни прави.
	Ако искаш, вземи ни и хляб, и постеля,
	топлинка само в нас остави!“…

	Но в косата ти вече звездата не свети.
	Мълчаливи вървим из леса.
	Ах, къде да намерим вълшебното цвете,
	дето прави добри чудеса?

