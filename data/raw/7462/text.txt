
	Как така та в късна есен,
	с вой на вятъра понесен,
	бдели дори до зори
	три девойки — три сестри?
	Нощ лежи
	над село Крън.
	Мрак над село Крън
	тежи…
	Черна нощ и мрак разбоен
	и дълбок, дълбок покой.
	Първата Мотай-вретено —
	каза глухо и стаено:
	— Там далеч, в далечен кът,
	срещна милият ми смърт!
	Нощ лежи
	над село Крън.
	Мрак над село Крън
	тежи…

	Бърза и се намотава
	и я леден студ сковава.
	Втората Тъчи-кенари —
	каза с глас от скръб обгарян:
	— Твоят мил и моят мил
	ги един и същ зарил!
	Нощ лежи
	над село Крън.
	Мрак над село Крън
	тежи…

	Тя тъче и недотъчва,
	и я треска зла измъчва.
	Третата Влачи-къделя —
	шепне в труд глава привела:
	— Моят мил не знам къде
	свърши своя труден ден!
	Нощ лежи
	над село Крън.
	Мрак над село Крън
	тежи…

	Влачи тя и все занича,
	но не чува вън обичния.
	Ето тъй сред късна есен,
	с вой на вятър понесен,
	бдели дори до зори
	три девойки — три сестри!
	Нощ лежи
	над село Крън.
	Мрак над село Крън
	тежи…

	Черна нощ и мрак разбоен
	и разкъсан с вик покой.

