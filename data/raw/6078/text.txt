
	От жълтото сърце на есента
	изтичат ветрове със хладна стъпка.
	Избяга от морето радостта,
	по-кротка от горчива морска тръпка.

	Луната пребледнява като сол,
	а въздухът парлив е от студено,
	на моя бряг под пясъчния ствол
	аз скътала съм лятото и мене.

	Ноември ме сковава с есента,
	която като студ в кръвта се стича,
	но Май ще ми възвърне радостта.
	Единствено тогава съм момиче!

	2.11.1975 г.

