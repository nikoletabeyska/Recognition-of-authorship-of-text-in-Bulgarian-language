	Българска участ е да се родиш в България.
	При толкова други държави.
	Оттук нататък вече нищо не може да се направи. Миналото винаги ще е черно, настоящето — историческо, а бъдещето — светло.
	Мълчанието винаги ще е злато.
	Винаги залудо ще работиш, но никога няма залудо да стоиш.
	Винаги ще имаш широка славянска душа и тясна перспектива.
	Винаги ще се давиш накрай Дунава.
	Винаги ще си произлязъл от маймуна.
	Винаги съседът ти ще е добре, а ти ще си зле.
	Винаги Бог ще е високо, а Цар — далеко.
	Винаги теорията за нашия народ ще бъде оптимистична, а практиката — песимистична.
	Винаги българската мечта ще бъде „шведска маса“ със столове.
	Винаги ще обичаш наште планини зелени.
	Винаги ще ти бъде по-близък Далечният изток и по-далечен Близкият.
	Винаги министрите ще бъдат с портфейл.
	Винаги най-близките ти ще бъдат най-далече — в Канада.
	Винаги ще изнасяме мозъци, а ще внасяме месо.
	Винаги ще бъдем най-освободими.
	Дори да няма „Що е?“, винаги ще има почва у нас, Винаги народът няма да бъде прав.
	Винаги у нас Възраждането ще започва преди цяла Европа и ще свършва след Африка.
	Винаги петдесетте крака на българската стоножка ще вървят на една страна, а другите петдесет — на друга.
	Българската участ е да пием старото кафе на Европа, да караме старите им автомобили и да се вдъхновяваме от старите им идеи. Българската участ е нашият общ език да е английският. Българската участ е силата да прави съединението, а не съединението — силата.
	Българската участ е никога да не се пуснем от опашките, за които някога сме преплували Дунава.
	Българската участ е да избираме винаги най-лошия вариант.
	Българската участ е нито яйцето днес, нито кокошката утре.
	Българската участ и късметът са като две успоредни прави — пресичат се в безкрайността.
	Човек може да избегне късмета си, но участта си — никога.
