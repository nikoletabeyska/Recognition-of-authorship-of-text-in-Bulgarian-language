
	В града на тъмни влажни теснини
	и ренесанс оставил е завети.
	Като че на самий барок в ръцете
	с аркадите си той се настани.

	Вида на всеки площад промени
	и проходи проби през дворовете.
	Но там по-тъмно ли е, по` ли свети?
	Не, все онез са глухи, равни дни.

	Животът улиц не претовари,
	та всеки татък пряко да удари —
	подгонен да речеш е от пожар.

	Спокойно е във проходите стари,
	макар там често дрипав цигулар
	по плесенясъл двор да сипе жар.

