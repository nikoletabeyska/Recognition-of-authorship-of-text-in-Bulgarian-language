
	Единствено в бургаското пристанище
	живота ме изпълва с възхищение!

	Движение на влакове по релсите —
	издигай ме със своята експлозия!
	Чудесно електричество — обичам те!
	В хилядата ти крушки е душата ми…
	Гласът ми пропълзява по въжетата
	и ужасява корабните плъхове!
	Аз разковах сандъка с портокалите!
	Наистина ли съществува Африка,
	Америка, Австралия —
	о, блясъци
	в кристалите на каменните въглища!
	Как искам да отида аз във Индия,
	в Япония, в Италия —
	навсякъде…
	И никъде да не отида — никога
	да не напусна своето пристанище!
	…Ще изгоря във въздуха — а слънцето
	ме вдига със металните си челюсти!
	Към ноздрите ми се надига сярата!
	Желязото във всичките си образи
	отново ме притиска до ребрата си…
	А корабите — толкова изтънчена
	и женствена е формата им,
	толкова
	са благородни тънките им профили,
	че ме изпълва тъмно отчаяние!
	Но… колко са крисиви цветовете им!
	И хорота по стълбите бамбукови!
	Ръцете им се движат непрекъснато —
	познати ми са всичките им жестове!
	Речта им е дъжда по раменете ми.
	И аз вървя в дъжда със удоволствои!
	На всекиго разбирам аз езика му,
	Почитам боговете му,
	стараната му —
	сърцете ми прилича на пристанище!
	Пристанище, благодаря за твоето
	пространство — за голямата ти работа,
	в която и най-малките подробности
	са пълни със огромно самочувствие!
	Благодаря ти, весело движение!
	Издигай ме със своята експлозия!
	Чудесно електричество — обичам те!
	В хилядата ти крушки е душата ми,
	открила и обикнала
	света!

