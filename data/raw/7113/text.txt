
	Угасна слънце, няма я луната,
	в небо звезди не ще изгреят пак!
	И аз лежа безсилен да се дигна
	изпод нависналия леден мрак!

	Примлъкна звяр и птица: нивга ехо
	не ще се чуе вече по света!
	И аз лежа безсилен да извикам
	в безмълвието гробно на нощта.

	И аз лежа безсилен: срещу мене,
	с мъртвешки лъсък в хлътнали очи,
	чудовищния сън на вековете
	остава неподвижен и мълчи.

	И няма да се дигна, да извикам:
	сковало ме, чудовището бди
	на устни с прясна кръв, последна капка,
	изсмукана из моите гърди…

