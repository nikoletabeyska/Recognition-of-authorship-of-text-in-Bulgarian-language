
	Не ще отпуснем мускули железни,
	не ще сведеме пак чело,
	че времето върти над тъмни бездни
	великото си колело.

	И върху него точи меч разискрен
	гиганта огненочервен,
	а в погледа му чист и детски искрен
	усмихва се победен ден.

	Ала в душите като черен камък
	стои изправен спомен скъп —
	стои обгърнат в синкав пламък
	на вечна, негасима скръб…

	Смъртта понякога е твърде жалка,
	живота — непосилно груб,
	а в черната прощална катафалка
	лежи звезда наместо труп.

	Пред погледа вулканен стълб се вдига —
	вулкан от подвиг и копнеж,
	и виждаш: цялата земя не стига
	едно сърце да погребеш.

	„Работнически вестник“, 20 януари 1923

