
	Позволи ми да мисля за тебе.
	Да си спомня за тебе.
	Отново
	да се влюбя във тебе.
	Бъди ми
	и жена, и сестра.
	Аз не мога.
	И не зная защо, но не мога
	да приема, че всичко е просто
	акробатика някаква в тъмни
	и самотни квартири. Самотна
	и звънтяща възбуда, с която
	ме измамва коняка… Лъжа е
	и оркестъра, който засвирва,
	и ръката, която ме търси,
	и жената, с която аз станах
	и танцувах туист… Аз не мога
	да живея без кратките срещи
	по крайбрежните улици. Просто
	да потъна в дълбоката сянка
	на дървото, което се вслушва
	в гласовете ни… Колко е смешно.
	А е страшно, когато те няма
	под дървото, което забрави
	гласовете ни, смешните думи
	и прекрасните думи, които
	ти отнесе със себе си… Мила.
	Позволи ми да мисля за тебе.
	Да се влюбя във тебе.
	Отново
	да повярвам във тебе.
	Бъди ми
	и жена, и сестра.
	Съществувай!
	Неизвестно с кого —
	съществувай!

	И си спомняй за мене понякога.

