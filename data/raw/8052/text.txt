

	На баща си


	Разби, сахани, халища и грънци.
	И тъмни марангозени тавани
	В средата с по едно грамадно слънце,
	Което грее като жива рана.
	Ах, тези къщи, тази тихи църкви,
	В които влизам като грешник таен!
	Но вече всички богове са мъртви
	И няма пред кого да се разкая.
	И няма до кого да се допитам
	Как в този век космичен и трагичен,
	От мъката се прави губер китен,
	А пък от кал — едно любовно птиче.
	Ах, събудете се вий, шарени гърнета!
	Размърдайте се вий, резби и черги!
	Продумайте ми и ме заведете
	При своя майстор, що в земята черна
	Си е занесъл мислите, ръцете!
	При оня майстор, който е издигнал
	Към небесата длани оковани,
	Но, божието слънце недостигнал,
	Сам свое си изрязал на тавана!
	При оня майстор, радост не запомнил.
	При оня майстор, който, необичан,
	Е запечатал жаждата си в стомна,
	А любовта си — в писаното птиче.
	При него ме водете, свети вещи!
	При него, при магията му звучна!
	Аз искам с майстора ви да се срещна —
	От него усталъка да науча.
	Аз, който сътворих днес свръхмашини
	И в космоса душата си занесох,
	Облог съм турил: в този век бензинен
	Или по майсторлък да го надмина,
	Или на кладенчов синджир да се обеся!

