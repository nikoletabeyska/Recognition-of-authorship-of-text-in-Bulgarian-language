
	Ридаят скръбни ветрове,
	и от потайни далнини
	вълшебна тайна не звъни,
	изгубен друмник не зове,
	не мамят призрачни ръце,
	забравени полята спят.
	На всеки тъмен кръстопът
	едно разпънато сърце.

	И ти напразно спираш там,
	под тези есенни звезди
	шумят заключени води,
	и сред тъмните, странно сам,
	напразно морен ти зовеш
	утехата на глъхнал звън
	и несънувания сън
	на своя нероден копнеж!

