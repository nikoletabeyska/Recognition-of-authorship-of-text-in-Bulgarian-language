
	Преди три месеца на мен —
	навън виелиците бели
	на парка гол, незащитен
	не бяха още налетели —

	ми хрумна: буря вън реве
	и тук ще съм като затворник
	и с нови зимни стихове
	ще пълня пролетния сборник.

	Но дреболиите и тук
	връхлитаха като лавина
	и зимата, като напук,
	изниза се наполовина.

	Тогава аз разбрах все пак,
	защо, осяла тъмнината
	с пронизващи кристали сняг,
	тя тъй се взираше в стъклата.

	„Побързай!“ — шепнеше ми с глас
	пресипнал, с устни посинели,
	а моливите острех аз
	и се шегувах неумело.

	Дордето стихнал, примирен
	пред лампата седях отрано,
	тя, зимата, дойде при мен
	и си отиде неразбрана.

