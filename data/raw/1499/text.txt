	Някакъв летящ дискообразен предмет се приближи към Земята и кацна на повърхността. Насъбраните се хора видяха ясно как вратата на летящата чиния се отвори и от нея с приветливо изражение на лицето излезе извънземното същество. Много приличаше на човек. В това време обаче летящата чиния избухна, разкъсвайки на парчета госта от непознатите космически светове. Той, естествено, загина веднага. Всички присъствуващи се вцепениха от ужас.
	— Какво стана? Сега онези от планетата, от която пристигна това същество, едва ли ще повярват, че е било нещастен случай. След като връзката с летящата чиния се прекъсна, те сигурно ще стигнат до извода, че ние сме виновни. Ще помислят, че Земята е една враждебно настроена варварска планета!
	При това положение имаше само един изход. Не им оставаше нищо друго, освен да решат, че просто нищо не се е случвало. Никакви летящи чинии, никакви същества от други планети не са идвали. Никой нищо не е виждал. Не е имало и никаква експлозия.
	Претърсиха основно цялата околност. Направиха така, че на земята да не остане даже парченце от летящата чиния; неутрализираха радиацията, която бе останала след експлозията, изцяло премахнаха всичко, свързано с катастрофата. Въведоха цензура на съобщенията на телеграфните агенции, защото се опасяваха, че ако случаят се разчуе, обществеността можеше да се развълнува и да настъпят безредици.
	Проблем останаха свидетелите. Събраха ги всички до един, изолираха ги в психиатрични болници и започнаха да ги лекуват с хипноза. Внушаваше им се, че всичко това е било само един лош сън, че тяхното заболяване се съпровожда с халюцинации. Постоянно им повтаряха: „Забравете всичко! Забравете всичко! Върнете се към нормалното си състояние! Забравете!“
	Мина известно време и даже най-отговорният представител на правителството вече имаше чувството, че това е било само халюцинация.
	И когато всички бяха вече забравили за случилото се, от небето кацна една летяща чиния, люкът се отвори и в момента, когато от нея излезе едно приветливо усмихнато извънземно същество, всичко експлодира…
