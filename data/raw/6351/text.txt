
	О, остави да плача ази: срам ме е
	да се топиш в безсилни сълзи ти…
	Животът зарад мене кумир ням е,
	пред теб като вълшебен блян блести.

	Той свързва те с синевата небесна.
	За твоите, младежките гърди
	земята, де линеем ний, е тесна:
	животът твой са твойте мечти.

	Що търсиш с нас? Теб чака борба свята,
	криле си херувимски разпери,
	чуй де зове те боят и в душата

	на волята огъня разгори:
	с юнашки дух в гърдите, с меч в ръката
	напред! Врази и пречки събори!

