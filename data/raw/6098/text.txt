
	На лунния блясък вълните
	заливат пустинния път —
	кат сенки печални върбите
	безмълвни край него стърчат.

	Лъх ведър нивята заспали
	облъхва след огнений зной —
	то сякаш сонм ангели бяли
	преливат ги с златен покой.

	Звезда към земята полита
	от свода бездънно дълбок,
	душата се вслушва: долита
	глух шум от планински поток.

	И в блянове тъмни увлечен,
	аз плувам в безсилни лъчи,
	милуван от спомен далечен
	за две лъчезарни очи…

