
	Изгнаници клети, отломка нищожна
	от винаги храбър народ мъченик,
	дечица на майка робиня тревожна
	и жертви на подвиг чутовно велик —
	далеч от родина, в край чужди събрани,
	изпити и бледни, в порутен бордей,
	те пият, а тънат сърцата им в рани,
	и пеят, тъй както през сълзи се пей.

	Те пият… В пиянство щат лесно забрави
	предишни неволи и днешни беди,
	в кипящото вино щат спомен удави,
	заспа ще дух болен в разбити гърди;
	глава ще натегне, от нея тогава
	изчезна ще майчин страдалчески лик
	и няма да чуват, в пияна забрава,
	за помощ синовна всегдашния клик.

	Кат гонено стадо от някой звяр гладен,
	разпръснати ей ги навсякъде веч —
	тиранин беснеещ, кръвник безпощаден,
	върху им издигна за всякога меч;
	оставили в кърви нещастна родина,
	оставили в пламък и бащин си кът,
	немили-недраги в далека чужбина,
	един — в механата! — открит им е път.

	Те пеят. И дива е тяхната песен,
	че рани разяждат ранени сърца,
	че злоба ги дави в кипежа си бесен
	и сълзи изстисква на бледни лица…
	Че злъчка препълня сърца угнетени,
	че огън в главите разсъдък суши,
	че молния свети в очи накървени,
	че мъст, мъст кръвнишка жадуват души.

	А зимната буря им сякаш приглася,
	бучи и завива страхотно в нощта
	и вихром подема, издига, разнася
	бунтовната песен широко в света.
	И все по-зловещо небето тъмнее,
	и все по се мръщи студената нощ,
	и все по-горещо дружината пее,
	и буря приглася с нечувана мощ…

	Те пият и пеят… Отломка нищожна
	от винаги храбър народ мъченик,
	дечица на майка робиня тревожна
	и жертви на подвиг чутовно велик —
	далеч от родина, и боси, и голи,
	в край чужди събрани, в порутен бордей,
	те пият — пиянство забравя неволи,
	и пеят, тъй както през сълзи се пей.

