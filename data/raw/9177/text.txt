	Някой си решил с леснина да живее и дошел при Малчо да пита като как ще стане тази работа.
	— Много просто — отвърнал Малчо. — Отиваш при нивата: добър ден, Ниво, дай ми жито. И напълниш хамбара. Отиваш при ливадата: добър ден, Ливадо, дай ми сено. И натъпкаш плевника. Отиваш при реката: добър ден, Река, дай ми риба. И сърбаш чорбица.
	Благодарил човекът за добрия съвет и тръгнал да опита късмета си.
	— Само че да не забравиш сърпа, косата и сака! — подвикнал подире му Малчо.
	— Така ли? — зачудил се оня. — Че то тогава и без добър ден може…
	— Може — рекъл му нашият герой. — Без добър ден може, ама без сърп, коса и мокри гащи нито може, нито дай, боже!
