
	Есен е… Увиснали дюлите
	са надули кореми като млади невести.
	Пожълтяло полето и пълно с гущери
	страшна напасти! Пропищяха скакалците от нея.
	Дреме селцето… Само кокошки и дядовци.
	Из градините куцат прегъбени бабите.
	Ровят земята, сякаш избират си място във нея.
	И къщурката сякаш от скръб се е свила.
	Още малко ще падне. Сирота и глуха е.
	Даже мишките не живеят вече из нея.
	Есен е … Увиснали дюлите
	са събрали за спомен златото на слънцето.
	Дреме селцето…
	Един подир друг ще си идат и старците.
	А аз ще продам на дядо ми къщата.

