
	Знам си точното място и ред
	и цената същинска си зная:
	аз бях дребния редник-поет,
	за маршалски пагон не мечтаех.

	Тъй се случи: не служих войник
	и не носих оръжие в боя,
	ала служих до сетния миг
	и се бих със оръжие свое.

	И животът ми беше окоп,
	откъдето с пишуща машина —
	със картечница — с точно око
	стрелях точно, непогрешимо!

	Към врага си — снаряд след снаряд,
	към другаря си — дружеска дума.
	И умра ли, сложете на гроба ми не цвят,
	а лист, молив. Щом нещо ми хрумне,

	Аз ще скоча, ще драсна в миг ред
	и отново в пръстта пак ще легна.
	Знам, от пръст бях аз — дребен поет
	Чернозем! И голям като него!

	23. XI. 1994 г.

