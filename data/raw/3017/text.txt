	— Ето! — каза жена ми и ме посочи на влезлия с нея господин.
	Той ме огледа с воднист синьозелен поглед и мълчаливо кимна. После приближи до мен и опипа с показалец торбичките под очите ми.
	— Пие, да?
	— Малко! — отвърна жена ми. — Само като го черпят.
	— Ай сий! Разбира! — отново кимна онзи. — А пуси? Смокинг?
	— Но смокинг! — излъга жена ми. — Отказа ги! — И добави: — Вчера!
	— Ай сий!
	— И зъбите са му здрави! — пак излъга жена ми. Непознатият обаче явно не й повярва, защото ме хвана с едната си ръка за носа, а с другата — за брадичката и надникна в устата ми.
	Това вече беше прекалено! Пернах го през ръцете и скочих от фотьойла.
	— Гергано! — креснах. — Къв е тоя педераст!
	— Шшшт! — изшътка мойта. — Какви думи употребяваш! Господинът разбира български! Освен това не е педераст, а бисексуален!
	— Добре! — продължих да крещя аз. — Какво прави тоя бисексуален педераст вкъщи и защо занича в устата ми?!
	— По-тихо! — умоляващо преплете пръсти жена ми. — Човекът е англичанин. Бизнесмен. Дошъл е да инвестира в България.
	— И по тая причина трябва да ми разгледа сливиците, така ли?
	— Стига си викал! — скастри ме тя. — Излагаме се пред човека! Казах ти — дошъл е да инвестира в България. Но докато другите бизнесмени купуват заводи и телекомуникационни компании, той купува хора. Решил е да си вложи парите в българи!
	Отново рухнах във фотьойла.
	— И ти ме продаваш?! — едва успях да промълвя.
	— Е, какво толкова! — вдига рамене жена ми. — Знаеш ли каква цена ти сложих? Три милиона! При това — не долара, а английски лири! Знаеш ли какъв е курсът на английската лира в момента?
	После извади някакви документи от чантичката си, хвана чужденеца подръка и го поведе към масата в столовата.
	Останах във фотьойла, онемял от учудване и гордост. Господи! Моята Гергана ми е турила цена, по-висока от цената на завода в Провадия! Ми че тя е по-умна от цялото ни правителство! Ама и мен явно си ме бива, щом е решила толкова много да иска!
	В следващия миг скочих и тихо, на пръсти, се измъкнах от хола. Мааму стара! Ще потърся начин да се продам на някоя французойка! Не ги харесвам бисексуалните англичани!
