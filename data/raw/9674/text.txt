
	Тя е тръгнала, ще дойде непременно
	и ще ме завари в зимен полумрак —
	слязъл зад прозореца с мъгла зелена
	с бели петънца от смръзнатия сняг.
	Няма да звъни, да удря по вратата
	и ще влезе в някой ненадеен час,
	и невидима ще расне в тъмнината
	с кроткия мълвеж на лунния си глас.
	И ще стане тъй болезнено и тихо
	по етажите край градския ни двор,
	дето в дълга жмичка хора се укриха
	като сенки из големия простор,
	дето в разпри шумни,
	с ласки мълчаливи
	нашата любов захласната живя
	и в очите ни възторжено разлива
	кладенеца на дълбока синева
	Тя все бърза, бърза,
	да не стигне късно…
	Сигурно е тръгнала открай света
	с пълни шепи над сърцето ми да пръсне
	топлата виелица на пепелта —
	да потънат в дим от облачна позлата
	и безшумен говор да ме оглуши,
	докато ми падат бавно очилата…
	Влез и с дъх от устните ги избърши.

