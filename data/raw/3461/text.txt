
	Било време, когато само котакът умеел да проследява плячката по миризмата. И ето, кучето си помислило: „Колко му е добре на котака, че може да си намира храна по миризмата! Всички други животни трябва непременно да я видят с очите си.“
	Решило кучето да помоли котака да го научи как да търси разните неща и да намира пътя по миризмата.
	Отишло при котака и му казало:
	— Научи ме на твоя занаят — да подушвам миризмите; много трудно си намирам храна.
	Котакът се съгласил. Кучето се преселило при котака и той взел да го обучава.
	Минало някое време и кучето решило, че се е научило на всичко. И тогава помолило своя учител котака да му позволи да се върне в къщи.
	— Искам сега само да си търся храната — рекло му то.
	— Ами че ти още не знаеш всичко — отговорил му котакът, — почакай малко.
	Но кучето настоявало на своето.
	— Добре — решил котакът — ще те пусна, само че не днес, а утре.
	На следния ден сутринта котакът рекъл на жена си:
	— Когато дойде моят ученик и ме потърси, ти му отговори: „Твоят учител не е тук, иди при него“.
	Дошло кучето и попитало котката:
	— Къде е моят учител?
	— Той отиде на лов, иди при него — отговорила му котката.
	Те искали да проверят какво е научило кучето. Кучето пак попитало:
	— Къде е той?
	— Търси го и ще го намериш.
	И ето, кучето помирисало, усетило миризмата на котака и тръгнало по тази миризма.
	Дълго вървяло кучето и стигнало до онова място, дето котакът, като скачал незабелязано от камък на камък, бил влязъл в една дупка от едната страна и излязъл от другата, после скочил на един баобаб и седнал на него.
	Кучето проследило всичко това по миризмата, а когато стигнало до онова място, откъдето котакът бил скочил на баобаба, знанията му се свършили…
	Душило то, душило долу, гледало наоколо, но не намерило котака.
	А котакът видял всичко отгоре и му викнал:
	— А ето къде съм аз!
	Така кучето сбъркало, като избързало да завърши учението си. То мислило, че всичко му е вече известно. А как да постъпи в този случай — не знаело.
	— Сега ти, куче, знаеш да намираш по миризмата онова, което се намира на земята — рекъл котакът, — но ако онова, което търсиш, се намира на дърво, ти не можеш да го намериш. Защото избърза и аз не успях да те науча.
	Така и досега кучетата не умеят да се катерят по дърветата.
