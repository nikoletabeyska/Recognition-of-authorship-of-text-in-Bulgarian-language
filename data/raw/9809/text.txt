
	Притичва вятърът през моята събудена градина,
	Раздвижва клоните, прошушва сред листака.
	В оранжевите облаци на зноя
	млади пеперуди кацат —
	и оживява утрото на моята разцъфнала Родина.

	Какъв простор висок? Каква далечна синева?…
	Във моя двор на детството
	разсънени пчели росата пият.
	И спомените пълнят кратера
	на моята вселенска самота,
	където пътищата извървени
	отлетелите надежди крият.

	Защо в коритото на жребия си
	изтънява на живота лятната река?
	И чувствата изсъхват. И лозниците от зной изгарят.
	А нашето убежище е само примирената душа,
	която утре пламъчето на звездите упокойно ще запали.

	Така ли отминават в нас епохите?
		И младостта отрича
	света, във който бяхме от полети замаяни.
	А внуците ни виртуално влюбени сега надничат
	в душите си, докрай изтръгнали божествените тайни.

	Но техните очи не стигат
	до оранжевите облаци на моята Родина,
	не виждат пеперуденото кратко утро
		с вятъра безгрижен.
	Те търсят в чата своите далечни сънища невиждани
	и ни прекрачват като някоя
	прочетена отдавна книга…

