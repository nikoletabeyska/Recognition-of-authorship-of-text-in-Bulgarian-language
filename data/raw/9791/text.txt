
	Черна угар. Сняг се стели.
	Глъхне някъде керван —
	водят българките бели
	към далечния Левант.

	Ох, къде глава да сложиш,
	брате мили? Върволик
	от бедняци и велможи
	гълта гладният дръвник.

	Турци — сатанински гости…
	Пепелища, плач и лай.
	Свири в пръснатите кости
	декемврийският безкрай.

	Кой съм аз ли? Шепот. Сянка.
	Пиша този летопис
	вкочанен от студ, в землянка,
	на един прокъсан лист.

