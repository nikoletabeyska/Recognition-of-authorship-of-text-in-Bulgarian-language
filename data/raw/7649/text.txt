
	Ти би могъл да бъдеш весел,
	и ти си весел всеки час.
	Как иначе ти би понесъл
	да си писател във Бургас.

	Бях млад и по-жесток от гларус.
	Несправедлив — не знаех аз
	оная скръб, любов и ярост —
	да си писател във Бургас.

	И днес — аз тая чест понесъл,
	с най-властния и нежен глас
	ти заповядвам — да си весел
	и да останеш във Бургас.

	Пази ни ти от скръб и завист.
	От смърт и от сълзлив екстаз.
	С любов, мой скъпи, и с ненавист.
	Твой Христо Фотев от Бургас.

