
	Луна, звезди, прозорците не светят.
	Отдавна е заспал градът, мирише и на есен.
	И светят в жълто празни булеварди,
	по които само кучета вървят…
	Така и не заспах, сред тъмното блуждаха
	отровни спомени, и призраци, и феи…
	Докосвах ги с очи, а те летяха,
	отлитаха една след друга…
	Демоните — стояха над мен и гледаха ехидно.
	Пътища… раздели…
	Да можех — хей, така — да кажа и да тръгна.
	По тези жълти булеварди, под мигащите светофари
	протегнал длан, да стана скитник, просяк…
	… И пак да те намеря.
	От стъпките на миналите хора
	душата ми е като булеварда —
	циментова и празна.
	… Дори да те намеря, какво ли ще те правя?

