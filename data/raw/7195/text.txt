
	Минува полунощ. Луната
	блести усмихната, лъчиста.
	и на прозорци на стъклата
	акацията гъстолиста
	хвърля сянка треперлива,
	сянка чудна, сякаш жива.

	А в стаичката полутъмна
	се млада двойка спотаява…
	И ту въздишка с огън пълна,
	ту шепот тих се там раздава,
	ту целувчица крилата
	хвръкне, стресне тишината.

	Невидим — Хименей е тамка
	с венец от рози под ръката…
	Напред се наклонил едвамка,
	и пръст притиснал на устата —
	кроткий бог подслушва тайно
	що там шепнат безпрестайно.

	Напразно, — нищо той не схваща!
	И — в неизказана досада —
	глава намръщено поклаща
	замисля се… Венецът пада —
	ала той го не прибира
	с яд се само в двойка взира…

