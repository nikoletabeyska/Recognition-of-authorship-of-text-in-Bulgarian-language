
	Нали съм стар, безпомощен и слаб,
	гладник-певец край царската ви делва,
	запушвате устата ми със хляб,
	с лъжи и лицемерства припечелван.
	Нали ви трябвал с гладния талант
	да веселя бездарността ви сита,
	наемате ме — беден музикант —
	на празник да ви свиря по софрите.
	Аз ще клеча на пира ви щастлив,
	платили сте си — ще ви забавлявам…
	Но в песните ми мъка ще боли
	и цирей-гняв в шегите ще узрява.
	Дордето побеснея някой ден,
	додето, пръснал тясната ми кожа,
	гневът избухне — зъл, освирепен —
	и ви опръска целите, велможи.
	Макар и стар, безпомощен и луд,
	ще извъртя коронния си номер
	така, че кроткия ви дворцов шут
	дори и внуците ви да запомнят.

	7. VII. 1986 г.

