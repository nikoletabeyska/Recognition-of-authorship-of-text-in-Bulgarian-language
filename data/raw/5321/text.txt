
	1.
	Унесена в мечти, самата ти мечта,
	очакваш ме сега на дървената пейка,
	край тебе ронят се посърнали листа,
	над тебе сякаш бди надвисналата вейка.

	В очите ти блести лъчът на ведър ден,
	по устни кат рубин потрепва звучна песен,
	от погледа ти син опит и запленен,
	ще спра при тебе аз в безумен блян унесен.

	С възторжени очи и с трепетни ръце
	аз ще пристъпя тихо, бавно и свенливо
	тях — белите цветя на своето сърце —
	пред твоите крака ще сложа мълчаливо.

	2.
	Сред всички жени
	едничка плени
	сърцето ми ти.

	Кат мъничък цвет,
	кат блен на поет
	пред мен се вести.

	В сърцето лъчи
	от чудни очи
	трептят и пламтят.

	В душа ми цветя
	посред есента
	за тебе цъфтят.

	За тебе са те,
	за тебе, дете,
	ела набери.

	А после със тях
	без свян и без грях
	ти друг надари.

