
	И тая нощ тревожно ме събуди
	един, долитнал от безкрая, ек:
	Дори животът ти да бъде труден,
	ти трябва да си винаги Човек!

	Невинния свали от жарка клада
	и честния с кръвта си защити!
	Дори да бъдеш унизен, да падаш,
	изправяй се и пак Човек бъди!

	И аз вървя. За всяка грубост страдам.
	Удавника изваждам на брега.
	Надежда давам на деня ограбен,
	подавам му приятелска ръка.

	Сърцето ми е старо и е вече
	прецъфнал цвят с увехнали листа.
	Но аз опазих своята човечност.
	Сега ви я дарявам с песента…

