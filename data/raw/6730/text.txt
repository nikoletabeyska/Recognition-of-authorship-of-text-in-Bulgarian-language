
	Луд ли съм, че толкова те искам?
	Ти си слънце — ще ме изгориш.
	С пламналите сълзи ще те плискам.
	Струва си! Дори да ме раниш.

	Дълго във мечтите си те чаках.
	Всяка нощ те търсих във съня.
	Нямаше те. И самотен плаках,
	чакайки да грейнеш във деня.

	В дните си сред облаците плувах.
	Реех се из синьото небе.
	С усмивка на лъчите се любувах —
	безгрижен като мъничко дете.

	Слънчице, нима е късно вече?
	В тъмното луната пак блести.
	Хладна нощ, а ти си тъй далече.
	Горе настаняват се звезди.

	Пак за топлината ти копнея.
	В мрака уморена сладко спиш.
	Струва си със тебе да изгрея
	и да чакам, да ме изгориш!

