
	Дали че с теб, разголвайки тела,
	забравяме душите да разголим,
	приличаме на две огледала,
	укрили свойте същности отдолу.

	А образът ни собствен отразен
	все ни изглежда чужд, по-грозен, в шупли…
	Да дръзнехме със тебе някой ден
	проклетите огледала да счупим…

	И вместо ти във мен и в тебе аз
	да се оглеждаме — да се проникнем…
	Навярно милиони като нас
	си мислят същото във този час.

	И огледалото не чупи никой.

