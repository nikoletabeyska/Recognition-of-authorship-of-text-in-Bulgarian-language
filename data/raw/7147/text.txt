
	Излезе римлянина: горди стьпки
	заглъхнаха по мраморния под;
	ала от хладни речи дълго свод
	кънтя след него в ледни тръпки…
	Суетен блян! На Цезаря синът
	не бе на Рим женопоклонен чадо:
	безчувствено оста сърцето младо.
	Коварната царица първи път
	видя безсилен своя лик чаровен:
	царица над царете — и един
	под огъня на погледа любовен
	отмина той, всесилен властелин.

	Де бяха те — единствена надежда —
	на жива плът магесните цветя?
	Пред сребърното огледало тя
	раздра лукаво-траурна одежда,
	изтръпнала в съмнеиие и страх:
	„Кажи, метал, на старостта ноктете
	докоснаха ли царствен ствол? Крилете
	на времето ли са навели с прах
	златокоронна палма? Или есен,
	дошла несетно, звездолистен клон
	с увехнал плод накичи… и несвесен
	сън още ме лелей на рухнал трон-?“

	И дигна тя глава. Талази смолни
	низпаднаха в безредна красота
	и мрамора на жадна голота
		заляха светнали и волни.
	Възсепна се в метала дишащ чар, —
	царицата се взираше пленена:
	от благовоние опиянена,
	тъй пред Астартиния свет олтар
	благоговее жрица. На колени,
	приведена като пред божество,
	издума тя словата вдъхновени,
	поток слова в безумно тържество:

	„На саморевност демоните злобни
	горят за мъст! Не богове са вас,
	съблазни — моя плът, до тоя час
	ласкали, а мъже богоподобни.
	Евнуха римски ви презря: така
	безсмъртните за смъртната обида
	жестоко отмъстиха. Но, Изида,
	кълна се, майко на света, ръка
	на земен мъж не ще докосне вече
	неземен дар!…“ И пред обет свещен
	Озирис се задъхваше — далече,
	под образа на гаснещия ден.

	А новодневната зора с тревога
	видя пуст храма на Змията-бог.
	И глъч изпълни царския чертог…
		На златно ложе в изнемога
	царицата лежеше. Страстен пир
	на знойните желания кипежа
	бе сякаш утолил. Но все тъй свежа
	и прелъстителна — гробовен мир
	тя вкусваше, с отровната милувка
	на своя бог, на своята мечта!
	Свещената змия в една целувка
	замряла бе на нейните уста.

