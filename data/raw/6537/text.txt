
	Вей долняка и отвява
	струпания зимен смет.
	Ей прехвръкват лястовички,
	носящи от юг привет.

	Пролетта ги тях изпраща
	с писъмце до нази тук;
	в него пише тя — отдавна,
	че е тръгнала от юг.

	Маргаритното кокиче —
	думите са в туй писмо,
	слънцето с зарици ясни
	писало ги е само.

	Модрооки теменужки
	запетайките са там;
	удивителна на края
	мъдри се божура сам.

	Подпис му е росен здравец,
	розата му е печат…
	От писмото дъха младост,
	вее нежен аромат.

	Сърце, сепвай се! Туй писмо
	теб го праща пролетта…
	Тя веч знае, че при тебе
	е сестра й — любовта.

