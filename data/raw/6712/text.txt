
	Кое в една обикновена къща,
	в този най-обикновен подслон
	е тайната, която го превръща
	в един уютен, топъл, свиден дом?

	Кое в живот събужда всяка тухла,
	кое рисува на прозорците зеници
	и дарява и душа като на кукла?
	Кое привлича силно даже птицата —
	да спира в стряхата му своя полет,
	превърнала се в дом, в гнездо,
	в което се завръща всяка пролет?
	Дали това не е домът — любов?

	Там лято е сезонът му единствен
	и гласовете му са песни звънни,
	рай — реален, земен, неизмислен,
	свят живян наяве и насъне.
	Свят, във който има всичко —
	баща и майка, брат, сестра
	и пролетно гнездящи птички…
	Дом събран, сплотен от любовта.

	Какво по — хубаво от дом такъв,
	със обич майка хляба си опича,
	а още сънена дочувам първо —
	„На татко моето добро момиче!“
	Градинките с цветята, живи плетове,
	смехът на бабино любимо внуче…
	Такъв е дом, събуждан с песен петльова,
	а нощем спящ сред звездно благозвучие.

	А после, дом за двамата създаден.
	Един магиен свят — светът вселена,
	във който господарката е радост,
	и домакиня — любовта му споделена.

	Кога и как светът се сгромолясва
	и сменят се боите му красиви,
	градинките с цветята буренясват,
	удавени в нюансите на сивото?
	В прозорците, угаснали зеници,
	с тъгата детска, сякаш са помръкнали,
	нелюпили прогонените птици,
	завинаги от този дом изхвръкнали.
	С вратите само вятърът говори,
	раздухва пепел в мрачното огнище,
	донася ехото, как някой спори
	и как превръща дом във пепелище…

	Изтръпнала се вглеждам в този дом.
	Сега не искам в него да се връщам.
	Болезнено узнала как, кога, защо,
	кое превръща дом в обикновена къща.

