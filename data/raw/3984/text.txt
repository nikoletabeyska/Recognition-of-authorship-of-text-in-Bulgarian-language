	Под звуците на гръмки барабани,
	из улиците шумни на Париж
	между тълпите насъбрани
	една камила крачеше с престиж.

	И всеки там оглеждаше я вещо,
	и всеки в нея оцени по нещо.

	Богатият, нали е най-честит
	не с горд приятел, а със роб превит,
	разхвалваше покорния й вид.

	Чиновникът — осанката й важна.
	„На глад и жажда няма тя съперник“ —
	обади се един скъперник.

	„Е, стига, господа!“ — извика
	един Гърбушко и отпред се тика. —
	Тук никой главното не оцени —
	онези две издатини.
	Как леко си ги носи тя,
	защото й придават красота,
	изящество и благородство!
	Но… нека да не търсим сходство…

	Изглежда смешно, но едва ли
	и ние с нещо по-добри сме. Знам:
	човек не дръзва другиго да хвали,
	ако с това не се изтъкне сам.
