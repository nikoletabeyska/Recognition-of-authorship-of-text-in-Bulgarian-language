
	О, тя години лъгана била е!
	Тя, преданната! — И подирва друг.
	Измяна за изменика съпруг!
	Наложница не му е тя, да трае! —

	Отбажда шапката си и се мае;
	сърцето бие, блъска като чук…
	И мисли, в пода вгледана: „Кой знае
	какви ли не са идвали и тук…“

	И мисли: „Колко, ли са други
	тоз праг престъпвали… Моми, съпруги
	със шеметни, с безпаметни глави…

	и може би…“ — Той скочи, доближи се
	нетърпелив; тя гневно се изви
	и тласна го, и викна му: „Махни се!“

