	(Бомбардирането на Дедеагач)


	Край егейските талази
	споменът се още пази
	на пиратските дружини —
	каталани, сарацини —
	орди диви, кръвожадни,
	глутници от вълци гладни.

	Там на мирний бряг егейски
	тия пълчища злодейски
	грабяли, палили, клали,
	градове, села, градини
	преобръщали в пустини,
	с трупове ги настилали.

	То било през вековете
	варварски със кръв облети
	на невежество дълбоко,
	на безумие жестоко,
	на насилия ужасни в
	ъз народите безгласни.

	И историята права
	с жига свой ги отбеляза,
	със презренье ги наказа,
	в вечна ги фърли забрава.
	Таквиз зверове видели
	мирните онез предели!

	Днес са други времената:
	светлостта смени тъмата,
	век на правда възцари се,
	человекът обнови се,
	варварите отлетяха,
	но… пиратите остаха!

