
	Време — тъмнини, и в тъмнините
	спомен заблуден. Безкраен път
	на бездомна върволица. Плът
	на света да въплъти бедите…

	Време — тъмнини, и в тъмнините
	стон молитвен, стон пресипнал, сух.
	Но в ръжда е ключа на вратите
	божии — че бог е старец глух.

	Стон молитвен, стон и шепот глух
	въз наклона песъчлив световен.
	„Бог ще чуй от върха!“ В път вековен
	не повехна в спомена си дух.

	„Бог ще чуй от върха!“ Пет вековен,
	мрак, пустиня, бухал и шакал.
	Ада се разтваря; дим отровен,
	пламъци зловещи, лава, кал.

	Пламъци зловещи, лава, кал,
	писъци минутни — и отново
	шепот и молитва, стон и слово:
	словото на бога оглушал…

	Пламъци зловещи и тъмнините,
	писъци минуват в дълъг път,
	шепота на ехо в жива плът —
	на света да въплъти бедите!

