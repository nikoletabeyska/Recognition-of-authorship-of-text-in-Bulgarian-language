
	Нощта тъмнее. Дрипави мъгли
	кръстосват бързом небесата черни
	и никъде звездица да се мерне,
	та мрака нетърпим да осветли…
	Мъглата чак в душа ми помрачена
	прониква — сякаш се старае тя
	и сетнята надеждица смутена,
	остала пощадена от скръбта,
	с дъхът си лют оттамо да изгони…
	Стърчат зловещо овдовели клони
	над тъмната алея. Мълком аз
	вървя по сухи листе — и смутено
	се вслушвам в пронизителния глас
	на вихъра, що блъска разярено
	клонаци сухи, писка и скимти,
	и киска се със присмех — че в душата —
	безкраен шир — последен стон трепти
	от песента тържествена и свята
	на любовта…трепти и гасне той
	сред някакъв словещ и чер покой…

	Покой, желан със страстно въжделенье,
	защо ми тъй навяваш ужас ти?
	Безумните, чаровните мечти
	на луда младост в твоите студени
	и бистри струи исках да заспят
	сън непробуден, тих — и нивга вече
	в душата ми със бол да не трептят…
	Но днес съзнаньето за теб пресече
	като кинжал сърце — и виждам аз,
	че няма, няма нивга да настане
	такъв честит и благодатен час,
	когато примиренье ще обхване
	духът възторжен и ще утоли
	желанья жадни с пустота студена…
	И шепна: — Нек душа е изнурена,
	о, нека чак до гроб да ме боли
	от зли терзанья и вълненья страстни!
	Да си проклиням участта е грях,
	че диво е сред тях живот да гасне,
	да се топи като снежинка в тях.

