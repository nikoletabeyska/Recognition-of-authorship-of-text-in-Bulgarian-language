
	Уви! Кой може да търпи
	да гледа с скръстени ръце,
	когато има във гърди
	човешки чувства и сърце?! —

	Как тича с ножа да мъсти
	в борба и огън клетий роб,
	без жал полага си кости
	и среща гордо смърт и гроб!

	А днес? — Зад сините гори
	наш брат въстанал е с[ъс] меч
	за чест, свобода… там гори
	борбата с пламен; там картеч
	и жупел носи вярна смърт:
	там меч с[ъс] меч се е преплел,
	там, там героите днес мрът
	в борба с[ъс] врага побеснел.

	Пет века робство, тъмота!
	Пет века варварства, ужас,
	най-грозни мъки, теглила,
	в[ъв] зверски нокте, зверски бяс
	пълни се чашата — преля,
	търпение всяко се свърши,
	в[ъв] кокал ножът веч опря!
	„Съдбата ножът да реши“,
	прошепна робът и пламна.
	Пламна, възкръсна мощен дух
	във таз измъчена страна,
	обляна с кърви; в тоз край глух —
	„Или свобода, или смърт!“ —
	повтаря днеска горский ек.
	„Или свобода или смърт!“ —
	робът проглася се човек.

	Там братска помощ се ище,
	подкрепа в святото дело,
	там дълг човешки ни зове
	да мрем за общото добро!
	Позор! Позор ще е зарад нас,
	ако оставим наший брат
	в[ъв] този грозно-свещен час
	да падне — втором превий врат.
	Ще ни потомството презре,
	ще се отвърне настрана,
	историята нас ще прикове
	в век на позорната стена.
	О, трижд свещено е дело
	за чест и волност да умрем;
	нек викнем с роба наедно:
	„Ах! Долу турския ярем!“

