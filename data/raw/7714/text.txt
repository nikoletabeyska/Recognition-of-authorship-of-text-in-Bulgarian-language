

	J’aime l’horreur d’etre vierge…
	Stephane Mallarme


	Не зная, тоя път извежда
	ли от миражите навън,
	но любя тоя странен сън
	на уморената надежда

	да виждаш как с невидим плам
	догарят бавно в миг тържествен
	утехата да бъдеш сам
	и ужасът да бъдеш девствен;

	да чуваш чудния псалом
	на изумяващата младост,
	която в свойта буйна радост
	любов разискря в твоя дом.

	О миг божествен, миг тържествен
	за несъбудената плът,
	пленена в прокълнатий път
	на ужаса да бъдеш девствен.

