	По пладне прилеп на земята падна
	и невестулка сграбчи го. Той каза:
	— Ох, имай милост, не си кръвожадна!
	— Не може, стария закон ще спазя:
	обичам птици!… — Ала ти грешиш!
	Нищожна мишка съм, не птица, виж!
	— Е, мишке, щом е тъй, бъди ми здрава! —
	смили се тя и пусна го. Тогава
	се спусна върху него чапла хищна:
	Уплашен, писна в поза неподвижна: —
	Ох, чапло, имай милост в този час!
	— Защо? Със мишките се храня аз!
	— Не мишка, аз съм птица като тебе,
	но слаба, ден и нощ смъртта ме дебне,
	затуй видът ми и на мишка мяза.
	— От мен да мине! — чаплата му каза…
	Днес мишка, утре птица — с хитрост ти
	най-лесно се измъкваш от беди.
