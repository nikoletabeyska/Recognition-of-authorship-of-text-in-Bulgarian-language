
	Сказание има от Марка,
	обвито с мистична тъма:
	„Мария бе с Йосиф другарка,
	роди и остана мома…“

	А тоз път тръби не тръбиха,
	нема и звезда да сияй,
	но два магазина разбиха
	и биде обран Мордохай.

	Мария, макар да бе проста,
	разбираше много неща,
	отнесе Исуса на моста
	и мигом изчезна в нощта.

	Детето обвито бе с вестник
	и с молив бе писано там:
	„Родители бедни, но честни
	харизват отрочето вам.“

	Един херувим с карабина
	се люшкаше татък пиян:
	край моста тържествено мина
	и спря се за миг замечтан.

	Пристъпи усмихнат и весел,
	затрогнат от детския вик,
	но щом се на д него надвеси —
	изтръпна и дръпна се в миг:

	видя младенеца застанал
	на своите детски крачка —
	стои, героически хванал
	солиден револвер в ръка:

	„Приятелю, горе ръцете!…“
	Стражарят не бе толкоз прост —
	повдигна ръце и усети
	как в джоба му бръкна Христос…

