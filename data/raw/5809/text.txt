
	То вчера бе блян. Беше мистика.
	Всички чакахме
	да настане часът.
	Ах, веднъж да започне
	войната на Изтока,
	да настъпи най-после Страшният съд.

	Ние не знаехме
	какво ще ни вдигне къщите:
	полунощна камбана
	или писък на влак?
	Вярвахме: ще бъдем пак същите —
	кон до коня,
	юнак до юнак.

	Тъй бе вчера. Но днеска е ясно:
	непознатият шемет в гърдите не ври.
	Няма още задачи.
	Но вървят полугласно
	от уста на уста
	новини недобри.

	Изчезват другари.
	И няма камбани.
	И народът край нас равнодушен стои.
	Да изчакаме, да видиме:
	какво ще стане?
	И всеки се усмихва,
	а всъщност се бои.

	Ние мислехме,
	ще ни потърсят хората.
	Стачка ще вдигнат в един и същи час.
	Вие другарите, много хубаво говорите!
	Вие се борите!
	Тръгваме след вас.

	И се раждат красивите,
	лъжливите слухове.
	С тях ще победим ли страха?
	Ако могат да възкръснат
	септемврийските духове,
	да ни повдигнат духа.

	Не! Хвърковатите чети на парашутистите
	ще се спуснат над нашите земи.
	Не! В боя комунистите
	не остават никога сами.

	Но комунистите,
	които умират,
	също не умират сами.
	И това не е мистика.
	Но човек не трябва да се двоуми.

	По-добре когато умираш,
	да няма други.
	Признаваме само една самота.
	Това е най-голямата човешка заслуга:
	да не споделяш смъртта.

	И всичко е тъй хаотично.
	И човек добива
	необикновена цена.
	Поведение:
	предателско или героично
	се решава в секунда една.

	Всички чакахме. Часът да настане!
	Не с изстрели и камбани —
	в сърцата бие.
	Историята подсказва въстание.
	Останалото сме ние.

	1941

