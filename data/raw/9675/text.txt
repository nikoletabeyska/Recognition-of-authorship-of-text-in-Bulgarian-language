
	Спря да диша, утихна и трепна смутена,
	моя жилава, бедна Душице-Душа,
	че ни удря жестокият бяс на остена
	и не смеех сред чуждия грях да греша.

	Дърпай, моя Душице — добра ми Сивушке,
	тъй сме свикнали с този прояден ярем —
	из браздите безплодни животът да люшка
	твойта руса съдба, моя рехав перчем.

	Хайде, пътнице. Новият ден свечерява,
	сенки пият от нашата сипкава пот
	и сивее заспала небесната плява
	в този смръзнал без топлите плугове свод.

	Пак да тръгнем. От синура, моя Душице,
	пепелянка ни гледа с разумни очи
	и до нея въздиша безпаметна птица,
	и на облаци нейната мъка горчи.

	А пък ние — по дългия сън в кръговрата
	пак да теглим под общия хлъзгав ярем
	и да зъзнем с премръзнали устни в зората,
	щом и Бог ни забрави в браздите съвсем.

	Но ще грейне нататък бездънното време.
	Звездна мъка в очите на Бога сълзи.
	Тук змията крилата на птица ще вземе,
	а пък птицата в земния мрак ще пълзи.

	Тук е старото, ново ли наше Начало?
	Как ли, моя Душице, да те утеша,
	щом ще вземеш днес моето сгърчено тяло
	и безплътен ще вляза във тебе, Душа.

	Хайде, трябва да тръгнем, добра ми Сивушке.
	Пак да опнем в браздите все този ярем
	и съдбата в безкрая все тъй да ни люшка
	без да имаме сили дори да умрем.

