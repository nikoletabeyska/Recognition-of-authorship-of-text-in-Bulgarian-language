
	Изстрелът в нощта, която пада,
	се уплашва, дълго не звучи.
	И беглецът спира, бавно ляга
	по колене, после по очи.

	Твоята ръка ли беше брадва,
	моята ли — кой ще разбере.
	А човекът падна, значи, трябва
	да умре.

	И ние отминаваме далече,
	и само който във нощта лежи,
	говори, че кръвта на враговете
	не тежи.

	О, тя тежи, тежи като земята,
	но ний вървим с пресъхнали гърди,
	спасили любовта и свободата
	за този, който вече се роди.

