
	Бързай, мое време,
	че в душата на дървото светло
	цяло утро пеят
	и извират младите листа
	и реките на живота,
	разсъблечени в полето,
	с нежните си бели длани
	са прегърнали света.

	Бързай, мое време!
	Тежък вятър
	с облака си слиза…
	Ей го, иде с тътена
	от гръмотевичния връх
	и над стрехите
	на хора и на птици
	все по-близо
	святка и се свежда мълния
	с отровния си дъх.

	Бързай, че по цели нощи
	тази мълния се кръсти,
	обикаля с трескав поглед
	рано мръкналия свод —
	сякаш някой горе
	с тънките си
	неутронни пръсти
	хвърля неспокойно
	зара на човешкия живот.

	Бързай, мое време!
	Утре може ли
	да те разкаже
	русото ни детство,
	пътешествало с възторга бос,
	щом от мълнията почернее
	светлината даже
	и в петите ни се вреже
	змийската й мъртва кост?

	Бързай, мое време!
	Ей го расне
	огненото цвете,
	съска и се свежда,
	вече диша в нашите гърди.
	И преди да падне,
	протегни
	към облака ръцете
	и от него трънчето
	на мълнията
	бързо извади!

