
	И тук, на новия бивак,
	пак стария живот захвана —
	ще се придвижваме ли пак,
	или ще готвиме отбрана?

	Не сме виждали сума дни
	ни „Българан“, нито „Военни
	известия“, а с тях сме ний
	се не дотам осиротени.

	А пръскат разни слухове —
	агенция „Обоз“ не дреме —
	ту близък мир ще изкове,
	ту вест за боеве големи.

	Французите били се уж
	с бетон на „Круша“ укрепили,
	а нейде вдясно от Кукуш
	дошли им на`м какви си „сили“.

	В Швейцария се сбрали пак
	мнозина тежки дипломати
	и мислили кога и как
	да кажат: „Стигате гранати,

	да почнем с думи да гърмим,
	та ако ни остане време,
	ще поразмислим и решим
	какво решенье да се вземе!“

	О-хо-хо-хооо! Ще има край
	на края — стари хора викат…
	Стоиле, матарата дай,
	че ми засъхна пак езикът.

	А после тичай и речи
	на подпоручик Българанов
	да дойде тук да излечи
	и той сърцето си продрано.

	Със тоя балсам от Петрич,
	т.е. черничева ракия,
	че и без тоя „теферич“
	нас няма да ни има хич
	в таз кървава неуправия…

