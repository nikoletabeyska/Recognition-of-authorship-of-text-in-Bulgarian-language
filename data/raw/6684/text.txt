	[* Стихотворението е публикувано през 1816 г.
	Огъста Лий — заварена сестра на Байрон по бащина линия, към която поетът изпитвал много силни чувства. Бел. ред.]

	И макар че съм с участ горчива,
	че залязва днес мойта звезда,
	твойто нежно сърце не открива
	в мене грешки, а само беда.
	И макар че тревожех духа ти,
	сподели с мен тъгата ми ти.
	Закопнял за любов, колко пъти
	аз откривах я в твоите черти.

	Щом съгледам усмивката няма
	на природата с крехки цветя,
	аз не мисля, че тя е измама,
	а за твойта напомня ми тя.
	Забушуват ли бури сърдити
	като бурите в моята гръд,
	тръпна аз не от страх пред вълните,
	а от страх да не ни разделят.

	Канарата на вярата рухна,
	океанът е нейния гроб,
	и отдаде се цял моят дух на
	тежка скръб, но не й стана роб.
	С много тежки беди се сражавам
	и под техния пристъп свиреп
	страдам аз, но не се покорявам,
	че не мисля за тях, а за теб.

	Ти си смъртна, но мен не измами,
	ти жена си, но вярна бе ти,
	ти, обичана, бдя над честта ми,
	ти не трепна от зли клевети,
	ти без мене пак с мене остана,
	аз ти вярвах — не изневери,
	и да мислиш за мен не престана
	и с интриги не ме позори.

	Аз света не проклех, не презирах,
	но в борбата на всички със мен
	глупост бе, че злостта не съзирах,
	че в успеха си бях убеден.
	Колко скъпа бе моята грешка
	не можа да предвиди умът.

	Но разбрах, че и в мъка най-тежка
	те от тебе не ще ме лишат!
	Тънат минали дни в океана —
	туй, с което съм бил окрилен;
	но разбрах, че което остана,
	то е всъщност най-скъпо за мен.
	Сред пустинята избор сребрее
	и дърво нависоко цъфти —
	птичка там в самотата ми пее
	и за теб на духа ми шепти.

	1816

