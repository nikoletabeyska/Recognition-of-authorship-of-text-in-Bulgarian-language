
	Есенен вятър полъхна,
	вечер се стели навън,
	нейде далеко заглъхна
	ехо от вечерен звън.
	Слънцето бавно умира,
	глъхне потайно града,
	призрачен пастир прибира
	призрачни, морни стада.
	Място, пространство и време —
	всичко се в болка топи…
	— Майко, и мен ми се дреме!
	— Майко, и мен ми се спи!

	2

	Глуха вечер притаява дъх над морните поля
	и люлее тишината на застинала печал.
	В примирение и мъка гинат белите цветя…
	И на мене ми е тъжно, и на мене ми е жал!

	Вик на болка безприютна в тишината пролетя
	сякаш жерави далечни пред настъпила мъгла.
	Из далечните полета всяка билка прецъфтя
	и заплака някой глухо там зад моите стъкла…

	И заплака някой глухо тук във моите гърди —
	сякаш сбраха се самотност и неволя, и печал.
	В примирение и мъка гаснат моите звезди…
	И на мене ми е тъжно, и на мене ми е жал!

	3

	Погасна слънцето на запад в море от пурпур и позлата,
	и вятър есенен понесе плача на горестно сираче;
	нависна облак над полето и болна скръб приспа цветята…
	Аз искам радости и слънце, а колко много ми се плаче!

	Мъгла и болка безначална препълни всички небосклони
	и аз — неволник безприютен — помъкнах свойто тежко бреме…
	Притисна морен сън земята и мокра есен заромони…
	Аз искам буден да живея, а колко много ми се дреме!

	4

	Над безкрайното поле
	дъжд подранил завале…
	Дъжд подранил завале
	над безкрайното поле.

	Бог въздъхна уморен,
	и безтрепетно разкри,
	и безтрепетно разкри
	ден безбрежен и студен.

	Ден безбрежен и лъчист
	грейна в сънните гори
	и в нерадост озари
	всеки клон и всеки лист.

	Всеки клон и всеки лист
	свойто щастие прокле —
	че над родното поле
	есен багри разпиле.

	5

	Миротворната вечер пилее светлината на белия ден,
	че зад пустите горски усои безнадеждно се слънцето скри.
	Мойте радости гаснат неволно, като птици попаднали в плен —
	помогнете ми, влюбени братя, приласкайте ме, родни сестри!
	Аз предсещам мъчителни скърби в безнадеждното свое сърце,
	че сланата на къдрава есен мойте детски градини покри;
	и отдавна забравен от всички, аз протягам напразно ръце —
	помогнете ми, влюбени братя, приласкайте ме, родни сестри!

