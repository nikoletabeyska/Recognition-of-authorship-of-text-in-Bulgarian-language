
	О пролет, о пролет,
	ти хубост всевечна,
	днес в радост превръщай
	орисана скръб,
	че облак на запад
	и песен далечна —
	напомнят за образ,
	изгубен и скъп!

	Те спомнят за нощи
	със пълно сияние,
	за утро, покрито
	с горяща роса,
	за сънища мъртви
	и тежко страдание,
	за поглед разискрен
	в бездънна сълза!

	О пролет, о пролет,
	детински се смееш,
	омая играе
	из бистрия глед,
	усмивки кристални
	нехайно пилееш,
	мечти и молитви
	посяваш навред!

	Към свойта безкрайност
	ти с песен завличай
	на кобни видения
	нечакания зов,
	на живото утро
	венецът да кичи
	неземната хубост
	на вечна любов!

