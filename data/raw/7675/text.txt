
	Понякога по-много се обичахме,
	понякога по-малко, а понякога,
	когато ти заплакваше в ръцете ми,
	живота ми приличаше на щастие.
	Луната мълчаливо ни преследваше.
	Рисуваше телата ни по пясъка.
	Ний правехме какво ли не — понякога
	наистина приличахме на влюбени.
	Но пясъка изтече от косите ни
	и се завърна помежду ни въздуха.
	Естествено е във такива случаи
	усмивката ми малко да е стъклена.
	Естествено е във такива случаи
	усмивката ми малко да е стъклена.
	Естествено е да потърся хората.
	Да се разтворя в тяхното съчувствие.
	Да им изплача болката си с някакво
	забравено и скрито удоволствие…
	(Аз мога да разплача и дърветата,
	и птиците и бронзовите бюстове,
	но докага ще ни сближава болката
	и много ли е трудно да сме искрени?)
	И затова ще се усмихна някак си.
	Усмивката ми ще е малко стъклена.
	Уплашено ще питам — и безмилостно
	луната и дърветата, и себе си,
	наистина ли ние бяхме влюбени?
	Наистина ли ти си мойто щастие,
	или в нощта приличаше на щастие?
	Тогава ще напиша неочаквано
	най-истинското си стихотворение,
	най-хубавото… Като тебе
	хубаво.

	И толкова далечно — като теб.

