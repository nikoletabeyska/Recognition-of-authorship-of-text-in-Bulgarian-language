
	В най-хубавия миг преди разсъмване,
	Когато спи на рамото жена ти,
	И вън се борят светлото и тъмното
	И побелява утринният вятър;
	Когато, във възглавката потънало,
	Лицето женско в сън ти се усмихва
	И нейде на душата ти от дъното
	Извира нещо, нещо като стихове —
	Неказаното и несподеленото,
	В най-хубавия мих любовно-светъл
	Изписква във ушите ти сирената:
	„Прощавай, неосъществен поете!
	Ти мислиш за любов, а аз — за хляба ти!
	Часът е вече пет! Я, хайде ставай!“

	И работа! И работа! И работа!
	Край твоите строежи аз минавам,
	Препъвам се във скелите им в тъмното,
	Тъга и радост смесват се в сърцето.
	В най-хубавия миг преди разсъмване,
	В мига на неродените поети.

