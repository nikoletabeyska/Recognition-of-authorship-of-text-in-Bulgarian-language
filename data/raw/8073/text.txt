
	…Живот и смърт… И злост, и обич…
	Зло и добро… Добро и зло…
	… Дете с подгонен шарен обръч
	търчи, търчи и — бух! — във гроба…
	Старее всичко. Колело…

	Детето — старче. Старец с кротост
	Се вдетинява… Шарен свят.
	Редуват се доброто, злото.
	И се търкаля колелото.
	Напред, и никога назад.

	Ах, боже, праведни и грешни,
	Не вярвам в теб, но ми е жал,
	Че точно тази служба тежка —
	Да вадя хляб от въртележка —
	На мене, боже, си я дал!

	Ох, как се гледа в колелото!
	Как се издържа въртел? Как?
	Раздран от злото и доброто,
	Как в кръпки шие се живота,
	Та цял да си изглежда пак?

