
	Най-после тялото ти е узряло.
	Ти облаците си взриви — скочи.
	И в скока си на светлото си тяло
	чадърите ни траурни стъпчи.

	Ах, скачай ти и с цялата си сила
	ме блъскай по лицето — възкреси
	на зимните ми мисли хлорофила,
	усмивката ми — бившите коси…
	Танцувай — аз съм твой и аз отново
	във твое име — ще се отрека.
	Ще млъкна аз пред мощното ти слово
	на колене — със шапка във ръка.
	И пак отново в струите ти гъсти,
	там някъде — на края на нощта,
	аз ще целуна святите ти пръсти —
	седефа на нозете те — в калта.

