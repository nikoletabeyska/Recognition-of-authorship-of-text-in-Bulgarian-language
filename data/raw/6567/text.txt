
	Алеята е пуста. Дъжд ръми.
	Ръка в ръка вървехме ний сами.

	Отгде се взе пък тоя дъжд! Ядовен,
	разперих аз чадърът си дъждовен…

	Усмивки тихи, шалав разговор;
	кръстосват се, потъват взор во взор.

	Ръка в ръка вървиме ние бавно…
	А веч дъждат престанал е отдавно!

	Полъхва ветрец; слънчицето грей,
	и сякаше над нази то се смей —

	че, в залиса на разговор любовен,
	ний все вървиме под чадър дъждовен.

