
	Като бръмчението на пчели
	под огненото слънце затрептели,
	потокът на живота ромоли.
	Денят разпръсва призрачни мъгли,
	възкръсва из вълните бели.

	И улиците, каменни ръце,
	протягат своите магнитни пръсти.
	Прииждат те, понесли своя кръст,
	прииждат с непомилвано лице
	повехналите на града чеда.

	И тяхната вълна, вълна могъща,
	всред улиците пламнала бразда,
	пронизва тишината на града
	и в трескава тревога се превръща,
	и губи се в безкрая без следа.

