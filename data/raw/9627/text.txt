

	„Хора, обичам ви! Бдете!“
	Юлиус Фучик


	Хора, бойте се от ножа!
	Бляска сребърен и тънък
	като къса мълния в нетърпеливата ръка
	и от неговия безпощаден
	яростен рисунък
	утре ще тече по улиците кървава река…

	Хора, бойте се, когато уличните лампи светят,
	радиото свири от мансардите
	виенски валс
	и под сенките на ужасени
	коледни дървета
	приближава с ножа си
	възторжено момче към вас.

	То си тананика кротко свойта песничка позната
	и отмерва с крачки тактове от марша си любим.
	И „Лили Марлен“ като змийче
	пролазва в тишината,
	и от лунното лице потича
	хладен кървав грим.

	Хора, бойте се!
	Големите ботуши на жандара
	шити са по мярка — ще прилепнат на това момче
	и ще гази
	по телата на Джалил,
	Вапцаров,
	Телман,
	Хара,
	докато си дяла фигурки от липово дръвче…


	Хора, бойте се от ножа!
	Днес към нас е тръгнал с ножа,
	утре ще ни тика
	в душегубките със автомат
	и във спалнята под бледен абажур от детска кожа
	ще прелистя томчето на Ницше — джобния формат.

	Хора, бдете!
	В сенките на ужасените дървета
	двете му ръце извийте,
	докато е още слаб,
	и на масата човешка
	ножа остър поставете
	да си поделим по равно братството на този хляб.

