
	В ранни пролетни превари
	тръпне ведра ширина.
	Слънце ветвите прошари. —
	Ведрина! Ведрина!

	Сред развеяните пари
	бликна бяла светлина.
	Звън предутринен удари. —
	Ведрина! Ведрина!

	Чезнат горестите стари
	в свойта приказна страна,
	чезнат моите кошмари. —

	Ведрина! Ведрина!
	Моят празник ме завари,
	моят празник се сбъдна.
	Да пируваме, другари! —
	Ведрина! Ведрина!

	2
	С детска радост ражда се зората.
	Светла шир и ведри небеса.
	И налива някой по цветята
	бисери и злато, и роса.

	Сред полето греят изумруди —
	погледа на хиляди очи.
	И душата тръпне и се чуди,
	и душата тръпне и мълчи…

	3
	Посред видения и пара
	пилее слънцето зари,
	В дъха на леката омара
	шумят задрямали гори.

	И пеят стройни трепетлики,
	потрепват цветни дървеса,
	потрепват храсти и тръстики,
	покрити с пролетна роса.

	И шум на будни водопади,
	и шум на трепетни криле
	и цветоносните ливади
	родилен вятър разлюле.

	И аз — без вяра и отрада, —
	и аз — без вяра и без страх —
	отпих въздушната прохлада
	от аромат и цветен прах.

	Посред видения и пари
	потрепват белите брези…
	О, час на пролетни превари!
	О, час на радост и сълзи!

	Вълшебна пролет галено прибули
	пространствата на всички небосклони —
	я южен вятър трепетно зарони
	нацъфналите праскови и дюли.

	Целуна бяло утро небесата.
	Земята в блудни сънища потрепна
	и вятърът в ритмичен стих зашепна
	на сребърното утро чудесата.

	5
	Светло утро детски взор отвори,
	топло слънце бликна над града;
	зашумяха пролетни простори,
	затрепера въздух и вода.

	Цветни краски гордо заиграха,
	буден вятър билки разпиле —
	сякаш някой някъде размаха
	исполински лебедни криле.

	В пъстроцветний губер на тревите
	земен танц подеха божества,
	че прогони ведър ден тъмите —
	ведър ден за светли тържества.

	Светло утро ветвите прегърна,
	древен бог зашепна словеса…
	Древен бог безтрепетно разгърна
	книгата на всички чудеса.

	6
	Сред сочната трева на мойте двори
	люлее се излеко нацъфтяла слива.
	А грее ведър ден в широките простори
	и топла светлина в градините налива.

	А грее ведър ден — и ведър, и безбрежен —
	и всеки цвят гори и чезне за прохлада.
	А грее ведър ден — ден знойно-безметежен —
	и цветен дъжд от сливата обилно пада.

	7
	По китни дървета и цветни корони
	зората разлепила прозирна коса.
	И капка по капка росата се рани —
	и капка по капка,
	и капка по капка —
	прозрачна и чиста роса.

	Земята се буди и слънце съзира —
	земята, забулена в черна тъга.
	И тръпка по тръпка несетно замира —
	и тръпка по тръпка,
	и тръпка по тръпка —
	по нейната морна снага.

	Небето ликува и гордо поглежда —
	то гледа простора безкрайно широк.
	И дума по дума душата нарежда —
	и дума по дума,
	и дума по дума —
	хвалебни на вечния бог.

	8
	Разстила пролет пъстри покривала:
	треви и мак, и губер от зари.
	В предутрен сън природата заспала.
	В предутрен сън копнее и гори.

	Над мене сластно тръпнат висините.
	Полето дъха ягоди и крин.
	Незнаен бог ридае ми в гърдите…
	Незнаен бог… че аз не съм самин.

	9
	Ведролико ширна се небето
	над градини, цветен сън заспали,
	и пропя събудено полето
	в трепета на медните кавали.

	Светъл бог невидимо изгражда
	цветни кули в сочната ливада.
	Неродено, слънцето се ражда
	в люлката на румена прохлада.

	10
	Нощта отхожда бавно и трепери,
	разтваря слънце румена дъга —
	о светъл час на необятни вери!

	О ведър ден без болка и тъга!
	Свободен дух свободен химн запея
	из бездните на свойта самота…
	Да славим гордий век на Прометея
	и празничното слънце над света!

	11
	След бурен дъжд усмихнати простори —
	сияние от четири страни;
	небето се разгърна и разтвори,
	небето ме с целувка разсъни.
	И гледам аз далечините сини,
	и гледам аз — безбрежна светлина…
	О щастие сред моите пустини!
	О пение сред мойта тишина!

	И пей, душа, от горести пропита,
	запей, душа, под свода разведрен
	и възродена, дъхай до насита
	прохладата на румения ден!
	И в люлката на пролет пъстроцветна
	изпий до дъно чашата сега —
	че радостта за нас е мимолетна,
	а вечна е световната тъга.

