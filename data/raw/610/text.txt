
	На Даниил Хармс, Кърт Вонегът и Дъглас Адамс със завист и уважение


	Въведение

	Този енциклопедичен речник съдържа 999 само на пръв поглед ненужни тълкувания на понятия и личности от Енциклопедията на Нищото, предназначени за поколенията, чието невежество се дължи единствено на отдалечеността от времето, за което става дума в хрониките, но животът показва, че без тези обяснения трудно могат да се осмислят първите две книги от историите за Нищото.
	Речникът обхваща тесния период от 7 634 111 г. пр.Хр. до 2164 г. сл.Хр. по официалното летоброене на _Земята_. Необичайната датировка по всяка вероятност ще затрудни читателя, но какво да се прави, като оригиналните хроники отчитат времето именно спрямо краткия живот на _Исус Христос_. За улеснение ви предлагаме следните формули за преизчисляване, които ще ви помогнат да се ориентирате по-добре:
	— ако съответната година е преди _Христа_, трябва да я извадите от числото 12 846 312 431, за да отчетете времето от възникването на материалната вселена до настъпването на даденото събитие;
	Например: _Александър Велики_ е роден в 356 г. пр.Хр. по земното летоброене и в 12 846 997 575 г. от възникването на вселената, защото 12 846 997 931 — 356 = 12 846 997 575
	— ако съответната година пък е след _Христа_, трябва да я прибавите към числото 12 846 312 431.
	Например: _Хък Хогбен_ излиза от своята стъкленица в 679 г. (сл. Хр.) по земното летоброене и в 12 846 998 610 г. от възникването на вселената, защото 12 846 997 931 + 679 = 12 846 998 610
	И изобщо да не ви минава през ума, че числото 12 846 997 931 е случайно!
	За разлика от нулевата година по земното летоброене, която се разминава с четири години, три месеца и два дни от действителната дата на раждането на _Христос_, драконът _Трифон_ установи с прецизни научни методи, че първият опит братя _Хогбен_ да създадат материалната вселена (довел до бъркотията, който земните жители наричат _Големия взрив_) е направен именно в 12 846 997 931 г. пр.Хр.
	Добросъвестният читател навярно ще забележи, че в този речник има дати, заместени с въпросителни. Това не е слабост на изданието. Работата е там, че в стремежа си да преодолее някои пропуски в отчитането на датите в земните компютри в навечерието на 2000 г. (сл. Хр.) драконът _Трифон_ унищожи всички електронни данни за смъртта на любимите си хора и герои с тайната надежда да ги обезсмърти. Редакторите на изданието с много труд възстановиха онези дати, които все още се съхраняват на хартия. Неоценима помощ не само в това отношение им оказаха и архивите на „Енциклопедия Британика онлайн“, „Майкрософт Синемания онлайн“ и сървърите „Яху“ и „Алта Виста“ в Интернет.
	Накрая още нещо. Навярно вече сте забелязали, че най-трудните понятия в хрониките, намерили място в речника, са отбелязани с _курсив_. Това не е интелектуална провокация или опит да се тества пъргавината на вашия ум, а рекламен трик по-често да правите справки в _Речника на Нищото_.
	И така, пожелаваме ви приятна разходка в близкото минало на планетата Земя!


	Подслушван разговор в Библиотеката на Нищото:

	Хан Омуртаг: Човек и добре да живее — умира и друг се ражда…

	Плутарх: …и не непременно във великите дела се разкрива добродетелната или порочната натура…

	Йосиф Бродски: По своята безнадежност опитите да възкресиш миналото приличат на старанието да постигнеш смисъла на битието.

>

	ХХ век — мрачен период от официалното летоброене на _Земята_, когато глупостта на хората се вихри със страшна сила; само през 1914–1945 г. страданията на човечеството далеч надхвърлят злините от всички предшестващи векове, взети заедно, и на всичко отгоре се появява телевизията

	ХХI век — глупостта продължава се шири на _Земята_, но жертвите са по-малко и са за сметка на глада, тероризма, наркотиците и природните катаклизми, неподвластни на „американския начин ни живот“

	ХХII век — ненадейно започва по-светъл период от официалното летоброене на _Земята_, но не се знае как ще завърши

	6 декември — една от трите фактологически (или печатни?) грешки в първата хроника; от вълнение драконът _Трифон_ обърква датата, на която _Ана-Мария_ зачева; истинската дата по _Григорианския календар_ е 9 декември, когато Света Ана зачева Дева Мария

	Абу Али Хюсеин ибн Абдулах ибн Сина (наричан от европейците Авицена) (ок. 980–1037) — велик таджикски философ, лекар, естествоизпитател и поет; някои изследователи смятат неговия „Медицински канон“ за по-ценен от всеки медицински справочник през _ХХ в._

	Абу ал-Уалид Мохамед ибн Ахмед ибн Мохамед ибн Рушд (наричан от европейците Авероес) (1126–98) — велик арабски философ, последовател на _Аристотел_; спори със _стария Хогбен_, че материята не е сътворена от него, а е вечна, макар и ограничена в пространството

	Авалон — островът на блажените келти; там, в стъклен дворец, деветте красиви сестри на _Моргана_ предлагат на гостите за десерт ябълки, носещи безсмъртие

	Авгиеви обори — непочистваните от 30 години обори на цар Авгий с 3000 глави добитък, които _Херкулес_ измива само за един ден с водите на две отбити за целта реки (Пети подвиг)

	Агаси (Агасян), Андре (1970–?) — най-великият американски тенисист от арменски произход, приятел на _Хък Хогбен_

	Агнец — прозвище на _Христос_, разкриващо жертвоготовността му да бъде вечното пасхално агне

	Адам — първият мъж (човек) на _Земята_; отначало съпруг на _Лилит_, а после на _Ева_; според _Библията_ е създаден от кал, а според _стария Хогбен_ — от глупост

	Адамсън, Джой (1910–80) — велика австрийска зооложка; след два развода се преселва в Кения и се омъжва за видния английски ловец Джордж Адамсън; бракът ги преобразява и те стават защитници на африканската природа

	Ад до небето (1974) — култов филм-катастрофа на Джон Гилърмин за борбата с гигантски пожар, обхванал един американски хотел по волята на _стария Хогбен_ (самият той през цялото време остава зад кадър)

	Adobe Page Maker (букв. Майстор на страници от Адоуби) — примитивна текстообработваща програма от края на _ХХ в._; на нея са писани всички хроники

	Ад, Чистилище, Рай — заглавия на трите части на божествената „Комедия“ (1307–21) от Данте Алигиери (а не от Майк Резник!), доста правдиво описваща _Плодовитата пустота_

	Аждарха — многоглав прабългарски дракон, който и до наши дни тормози народите в Мала Азия, Северен _Кавказ_ и Средна Азия; живее в пещери и обича да закусва с моми

	Аждахак — двуглав арменски дракон (вишап), прочут най-вече с наглото отвличане на сестрата на цар Тигран, за да я прибави към колекцията си от наложници в _харема_

	Ажи-дахака — триглав персийски дракон; третият брат от приказките го оковава във вериги и го провесва над вулканичен кратер; така временно отървава Иран от тази досада

	Азимов, Айзък (1920–92) — велик американски писател, учен и практикуващ роботопсихолог (по произход руски евреин); основател на няколко фондации във вселената

	Ай Би Ем — американска компания; през _ХХ в._ успешно преобразява открития от _Джон Атанасов_ двоичен _компютър_ в много търсен търговски артикул

	Айвазян — 1. истинската фамилия на арменеца Иван Айвазовски (1817–1900); по заръка на руските имперски тайни служби картографира в пейзажи почти всички морета и океани на _Земята_; 2. един от многобройните псевдоними на _Хък Хогбен_

	Айн (букв. Отрицателност) — кабалистично название на най-външния и първичен воал на _Отрицателното битие_, който скрива _Нищото_ от обитателите на материалната вселена

	Айнщайн, Алберт (1879–1955) — велик немски и американски физик от еврейски произход; подтикнат от _стария Хогбен_ създава глупавата теория за относителността, която дълго възпира междузвездните полети

	Айша ибна Насър Ал-муминин — 1. поредното превъплъщение на _Хубавата Елена_; 2. истинското име на красивата _Нуикаумеаматератавахине_

	Акула-мако (Ilhas Acores) — вкусотия от сем. селдови акули (Lamnidae), специално създадена преди милиони години от _стария Хогбен_; за този деликатесен вид днес се полагат толкова грижи, та се предполага, че ще надживее човечеството

	Алберих — злобно джудже (нибелунг) от подземния свят Нибелхайм; понеже предпочита силата на златото пред любовта, става герой на _Вагнер_ от _„Пръстенът на Нибелунга“_

	Алдебаран — двойна звезда (червен гигант и джудже) на около 50 светлинни години от _Земята_ (на земляните им изглежда, че е в съзвездието Бик, което, разбира се, не е вярно)

	Александър Македонски (Велики) (356–323 пр.Хр.) — най-способният античен пълководец на _Земята_; разширява пределите на Балканския полуостров до Индия и Судан

	Алея на славата — специално обособен кът с потрети на отличниците край парадния вход на всяко уважаващо себе си учреждение или фабрика в _комунистическата_ епоха

	Алипиев, Петър (1930–1999) — велик български поет; цял живот артистично дописва едно безценно томче с изящна лирика и (без да ще!) става духовен учител на _Милан Асадуров_

	Амаду, Жоржи (1912–?) — голям бразилски писател; възпява радостта от живота и любовта във възвишената и плътската й форма; през 1997 г. Дарио Фо му отмъква _Нобеловата награда_

	Аманпур (Аманпурян), Кристиан (1959–?) — най-добрата репортерка от арменския произход на _Си Ен Ен_ в края на _ХХ в._; за нея казват: „Къде има война ли? Където е Аманпур!“

	Амброзия — 1. традиционна храна на боговете; 2. разтворител за бояджийските издънки на _стария Хогбен_

	Американ Експрес — популярна кредитна карта, издавана в _ХХ в._ от едноименната транспортна компания на _Земята_ на най-заслужилите пътешественици

	Ана-Мария (1968–?) — извънземна дама, родом от _Алдебаран_, съпруга на _Хък Хогбен_ и главна героиня на хрониките

	Андалузкото куче (1928) — култов 20-минутен филм на Луис Бунюел, манифест на сюрреализма; в него Салвадор Дали се подвизава като свещеник, погнусен от действителността, и Бунюел му разрязва окото с бръснарско ножче

	Андерсън, Памела (1967–?) — силиконово въжделение за една нощ на мнозина американци в края на _ХХ в._

	Андропов, Юрий (1914–84) — _чекист_, 15 години шеф на _КГБ_, а накрая 15 месеца руски диктатор; обявява, че виновник за краха на _комунизма_ е пиянството в Русия

	Апокалипсис (от гр. „откровение“) — митични видения на Св. Иоан Богослов за Божия гняв, стоварващ се върху главите на грешниците, описани в последната глава на _Библията_

	Апокалипсис сега (1979) — култов филм на Франсис Форд Копола; пресъздава в достъпна форма премеждията на _Хък Хогбен_ по време на войната във Виетнам

	Апулей, Луций (124–сл.170) — велик римски философ и писател, превърнат в _златно магаре_ от _стария Хогбен_

	Араби — земна раса, която обича да яде _кускус_ и все още контролира остатъците от петрол на _Земята_

	Арабия — днешната трета по големина и постоянно раздирана от вътрешни противоречия конфедерация на _Земята_ в _ХХ в._ все още е само един полуостров в Азия

	Арам (Х-IX в. пр.Хр.) — цар; велик митичен предтеча на арменците; така яко млати нашествениците, че скоро съседите започват да наричат държавата Урарту на неговото име

	Арарат — угаснал вулкан; по време на потопа приютява ковчега на Ной и сетне става арменски връх-светиня

	Арго — 33-тонен античен кораб, строен под квалификационния надзор на Атина Палада; втъканата на носа му треска от свещения дъб на Додона сочи с човешки глас пътя по-добре от всякакъв компас; с тази черупка и екипаж от 50 отбрани люде _Язон_ тръгва да търси _златното руно_

	Аргонавтика — заглавие на три антични поеми от Орфей, Аполоний Родоски и Валерий Флак; макар че общо взето и в трите пише едно и също, най-много трябва да се вярва на тракиеца Орфей, защото лично участва в плаването на _Арго_

	Ариец (от санскритски „благороден“) — 1. индоевропеец; 2. човек с претенции за по-висше същество; 3. персонаж от постановка на _Вагнер_ през 30-те години на _ХХ в._ в Германия

	Ариман — персийски върховен бог на злото; в _Библиотеката_ е литературен критик и наркотрафикант със собствена мрежа за пласиране на плода от _Дървото на Живота_

	Аристотел (384–322 пр.Хр.) — велик древногръцки философ; апологет на материалното дело на _стария Хогбен_; ловко разделя философията на метафизика, етика и поетика

	Ария ди капо — 1. ария от три части, утвърдена от _Алесандро Скарлати_; 2. монолог на шеф на _мафията_ в _ХХ в._

	Армагедон — 1. легендарни пустинни хълмове край старозаветния гр. Мегидон в подножието на планината Кармил (на 30 км от дн. Хайфа); там на времето Соломон си построява конюшни; 2. столично предградие в _Библиотеката_

	Армани — търговска марка от ХХ в. на италианския моделиер Джорджо Армани (няма данни да е свързан с _мафията_)

	Армения — държава, обособена окончателно през VII в. пр.Хр. около връх _Арарат_; индоевропейският й народ се самонарича хайк, приема християнството още в 301 г. и ползва собствена азбука; историята й е изпълнена с кръвопролития заради вечните претенции на съседите към нейните чукари

	Армия Крайова — патриотична въоръжена организация на полското съпротивително движение срещу германските и съветските окупатори по време на _Втората световна война_

	Артезиански кладенец — регулатор на налягането в отоплителната инсталация на подземната вила на _стария Хогбен_

	Артур (ок.464–519) — легендарен британски крал; векове след смъртта му англосаксонците си присвояват неговата слава, сетне с решение на _кръглата маса_ го оженват за невярната _Гиневра_ и го натирват да търси _Свещения Граал_

	Асадуров, Милан (1949–?) — това е истинското име, а не псевдонимът на предполагаемия автор на хрониките; още приживе на собственото му име е кръстен град в Италия, а побългарената от дядо му Асадур фамилия означава „дар от бога“; по линия на баба си — далечен потомък на великия арменски род _Мамигонян_

	Асансьор към ешафода (1957) — култов филм на Луи Мал за неумолимостта на съдбата; дори музиката на _Майлс Дейвис_ не може да спаси злочестите му герои от орисията им

	Асенизатор — длъжностно лице, което опазва _Земята_ и обществото от замърсяване и нечистотии; боклукчия

	Аскот — знаменит хиподрум, където от 1807 г. през юни в продължение на четири дни пред очите на английската кралска особа се провежда надбягване на 2,5 мили (4 км) за пълнолетни коне, навършили три години; победителят получава „Златна купа“

	Астрология — лъженаука за влиянието на звездите върху участта на хората на _Земята_; изобщо не отчита художественото (бояджийското) вдъхновение на _стария Хогбен_

	Асфалтовата джунгла (1950) — черен филм на Джон Хюстън за престъплението като единствен начин за изхранване на някои американци в средата на _ХХ в._

	Атанасов, Джон (1903–95) — велик американски учен от български произход; през 1939 г. създава в университета на Айова първия двоичен _компютър_ на _Земята_

	Атентатът срещу папата — покушение срещу Йоан-Павел II, извършено на 13 май 1981 г. от турския терорист Мехмед Али Агджа, за което са обвинени българските тайни служби; истинският подбудител (_старият Хогбен_) остава в сянка

	Ахав (1851–?) — герой на романа _Моби Дик_; навива си на пръста да убие митичния бял кит и става най-омразната персона за природозащитниците в човешката история

	Ахатово стъкло — много ценено от колекционерите вид стъкло; традиционният силициев двуокис (пясъкът) в него е заменен с ахат, т.е. полускъпоценен силициев двуокис

	Ахилесова пета — 1. слабото място на Ахил; митологията оправдава това уродство с факта, че майка му (богинята _Темида_) го държи за едната пета, докато го потапя в река Стикс, за да го направи безсмъртен; 2. _евфемизъм_ за уязвимото място на останалите хора, което, разбира се, не е в петите им

	Ахинора (VII в.) — 1. приемна майка на _Хък Хогбен_; 2. легендарна съпруга на основателя на днешна _България_ кан Аспарух (няма достоверни данни дали двете дами са идентични)

	Ахинуи (1950–?) — митичен полинезийски вожд; наведнъж изяжда цял бивол само с десетина колограма по-лек от него

	Ахматова, Ана (псевд. на Ана Андреевна Горенко) (1889–1966) — най-великата руска поетеса на всички времена, по чудо оцелява в комунистическата епоха само защото издръжливият й род води началото си от прабългарските владетели

	Баба Яга — легендарна зла вещица от славянски произход; любимият й деликатес са непослушни деца, печени на фурна; придвижва се с помощта на летяща метла

	Бабел, Исак Емануилович (1894–1941) — велик руски и еврейски писател; описва живота в родния си град Одеса и _Гражданската война в Русия_ през погледа на неопитен интелектуалец и комунистите, разбира се, му виждат сметката

	Баварец — 1. жител на Бавария; 2. галено прозвище на автомобилите БМВ (любима марка на _мутрите_, _мафиотите_ и някои сравнително почтени бизнесмени в Източна Европа)

	Багатур (букв. юнак) — официалната титла на _Есугей_, бащата на _Чингис хан_; званията на монголите нямат аристократичен произход, а произтичат от личните им качества, защото родовите връзки на всички така или иначе водят до предците на племето: червената кошута, синия вълк и жълтия пес

	Балкан — 1. свещена планина на българите; 2. авиокомпания от _ХХ в._, прочута с дълговете си и лошата храна

	Балцерович, Лешек (1947–?) — митичен баща на шоковата терапия в Полша; практически доказва, че тя е единственият лек за гибелните последици от _комунизма_

	Басаев, Шамил (1962–?) — чеченски терорист №1 във войната с _Русия_ (1994–96); организатор на клането в _Будьоновск_; придържа косите си с лента, бродирана с лозунги от _Корана_

	Басет, сър Уоткин (1902–?) — холеричен герой на _П.Г.Удхаус_, надарен със силен и труден за манипулиране характер; собственик на _Тотли Тауърс_

	Бах, Йохан Себастиан (1685–1750) — велик немски композитор; докато си почива от съчиняването на прелюдии, запълва фугите по течащите покриви на съседите

	Бах, Ричард (1936–?) — велик американски писател; след като спасява чайката Джонатан Ливингстън, тя му става домашен любимец номер Едно

	Баща в командировка (1984) — култов филм на Емир Кустурица („Златна палма“ от Кан) за служебните проблеми на всеки баща, пречупени през погледа на сина

	Бегемот (1928–?) — огромен като хипопотам и черен като сажди котарак с грамадни кавалерийски мустаци; домашен любимец на _Михаил Булгаков_ и _Воланд_

	Безмълвието — зъл демон на алчността в _Плодовитата пустота_; служител на Сатариел

	Бей — 1. титла на високопоставени поданици и военни в _Османската империя_; 2. синоним на охолен живот в България

	Бектер (ок.1163–78) — доведен брат на _Чингис хан_ от Сочихел, втората жена на _Есугей_; много се натиска да е глава на семейството и тази му страст го затрива

	Берия, Лаврентий (1899–1953) — _чекист_ и масов убиец, приближен на _Сталин_ (и двамата са грузинци); шеф (1938–53) на тайните служби в _Русия_; на път за работа посочва на шофьора си коя хубавица, крачеща по улиците, да му доведе и успява да изнасили над 10 хил. жени и деца

	Берлинската стена — зид, висок 5 м и дълъг 120 км, издигнат за една нощ (12/13.8.1961 г.), за да отдели завинаги Западен Берлин от комунистическата част на Германия; пада на 9.11.1989 г.; на тази стена се дължат големите постижения във високия скок на спортистите от Източна Европа през втората половина на _ХХ в._

	Берлиоз, Михаил Александрович (1928–?) — вечев председател на управителния съвет на _МАССОЛИТ_, убит от _Михаил Булгаков_; в _Библиотеката_ завежда отдел във в. „Втора Земя“

	Берон, Петър (1940–?) — велик български зоолог и пътешественик; потомък на създателя на „Рибния буквар“; след краха на _комунизма_ влиза в политиката

	Бесове (1871/72) — гениална творба на Фьодор Достоевски; разобличава по блестящ начин демагогията на всяка радикална революция

	Бетовен, Лудвиг ван (1770–1827) — най-великият композитор и универсален гений на _Земята_, поради което през последните 10 години от живота си почти напълно оглушава

	Библиотеката — 1. топоним на планетата _Земя_ в _Нищото_; 2. местното название на _Втората Библиотека_

	Библия — хроника за ранните премеждия на _стария_ _Хогбен_ на _Земята_ и за раждането, удивителния живот и смъртта на първородния му син _Исус Христос_

	Биг Бен (1858) — знаменита 13,5-тонна камбана в часовниковата кула на парламента в Лондон, сър Бенджамин Хол я поставя постоянно да напомня на народните избраници, че времето им тече

	Биг Мак — хитър способ на _Макдоналдс_ да продават огромни дози мазнини и въглехидрати във вид на сандвичи

	Битката при Беласица (1014) — сражение с византийците в теснината край планината Беласица, където българите са нападнати в гръб и разбити; 15 хил. души са пленени и по заповед на _Василий II Българоубиец_ са ослепени, като на всеки сто души оставят по един едноок да ги върне на цар _Самуил_

	Бляскавооки, светлооки, совооки (на древногръцки „главкопис“) — епитет, присъщ на гръцката богиня на мъдростта Атина Палада

	Болест на Алцхаймер — състояние на неадекватност, причинявано от гнева на _стария Хогбен_; рано или късно сполетява всеки враг на _Империята на злото_ (напр. Роналд Рейган)

	Борджигин (Синеоките) — родът на _Чингис хан_; смята се, че сините очи и рижите коси на всички от този род са наследени от жълтия пес — прабащата на монголите

	Борхес, Хорхе Луис (1899–1986) — най-великият аржентински писател; на старини ослепява и завършва дните си като пазач в собствената си Вавилонска библиотека

	Босна — малка държава в Югоизточна _Европа_, населена с мюсюлмани (остатък от Югославия); в края на _ХХ в._ _комунистите_ подхващат там голяма война

	Бояджиев, Хачо (1932–?) — виден българин, осиновен от богати арменци; въвежда пушека в развлекателните програми и така става директор на _Българската национална телевизия_

	Брандауер, Клаус Мария (1944–?) — велик австрийски актьор и режисьор, приятел на Ханусен и полковник Редъл

	Бредбъри, Рей (1920–?) — велик американски писател, страстен почитател на вино от глухарчета

	Бременските градски музиканти (1812) — вълшебна германска народна приказка, записана от братя Грим; в Бремен се извисява паметник на магарето, петела и техните приятели

	Британската енциклопедия — най-добрата англоезична енциклопедия на _Земята_ през _ХХ в._; хрониките за историята на _Нищото_ се споменават за първи път в нея през 2049 г.

	Бритиш Еъруейс — британска авиокомпания; говори се, че през _ХХ в._ броят на излитанията на нейните самолети сравнително точно отговаря на броя на кацанията

	Бродски, Йосиф (1940–96) — велик руски поет, есеист и преводач, обявен от _комунистите_ за паразит, натирен в _Сибир_ и по-късно изгонен от Русия; емигрира в САЩ и става носител на Нобелова награда за литература (1987)

	Брубек, Дейв (1920–?) — велик американски джазов музикант; нещастникът има толкова много роднини, че триото му прераства в квартет Брубек, после в квинтет Брубек и т.н.

	Бруно, Джордано (1548–1600) — велик италиански философ; отрича съществуването на _Нищото_ и по настояване на _стария Хогбен инквизицията_ го изгаря на клада

	Бръмбар в мравуняка (1979) — втора част от епопеята за прогресорите и _странниците_ на братя _Стругацки_ (преведена на български от _Милан Асадуров_); ролята на мравките е поверена на хората

	Буда (псевд. на Сидхартха Гаутама) (VII-V в. пр.Хр.) — основател на будизма; първоучител, посочва истинския път към спасението; предполага се, че е братовчед на _Хък Хогбен_

	Будзати, Дино (1906–72) — най-великият сюрреалист в италианската литература; преселва се и умира в _Татарската пустиня_

	Будьони, Семьон (1883–1973) — маршал на Конната армия в _Русия_; благодарение на талант му комунистическите конните ескадрони успешно се противопоставят на фашистките танкове през _Втората световна война_ на _Земята_

	Будьоновск (Свети Кръст) — старинен град в _Русия_, където _Шамил Басаев_ извършва най-големия терористичен акт по време на войната в _Чечня_ (1994–96), като взема повече от хиляда заложници в една болница и избива стотина от тях

	Булгаков, Михаил Афанасиевич (1891–1940) — велик руски писател; преразказва в достъпна за _комунистите_ форма _Библията_ и част от _Фауст_, като ги учи да си водят бележки по маншетите

	Бумел — дълго или късо пътуване, обикновено без край; единственото нещо, което му придава определен вид, е необходимостта да се върнеш в определен срок на точката, от която си тръгнал

	Бусерска, Радинела (сл.1968–?) — най-обаятелната водеща в _Българската национална телевизия_; многократно е уволнявана, защото отказва да си удължи носа с пластична операция

	Бухара — древен град (днес музей) в Централна Азия; столица на няколко узбекски и арабски династии; средновековно средище на арабската култура

	Бухарин, Николай Иванович (1888–1938) — виден руски _комунистически_ деец; поредна жертва на борбата за власт, скрита зад девиза „Търси врага вътре в Партията!“

	Бъкингамският дворец — седалище на английските крале в Лондон и свърталище на любовници на чужди кралици

	Българи — древен народ, чиято историческа традиция започва в Имеон (Памир и Хиндокуш) от Зиези (син на Сим и внук на Ной); още тогава създава най-точния и до днес календар; в 165 г. основава Стара Велика България между Каспийско и Азовско море, а през VII в. създава нови две държави — Дунавска и Волжко-Камска _България_; има обичай да низвергва и изпраща в отвъдното по-първите си люде, за да служат на боговете

	България — държава на Балканския полуостров, основана от българите в 680 г. на кръстопътя на много цивилизации; от IX в. приема християнството и ползва собствена азбука; земята й е владяна последователно от много народи: траки, римляни, византийци, славяни, българи, пак византийци, пак българи, османски турци, отново българи, комунисти и накрая пак българи; известна е преди всичко с най-многото умни деца, оперни певци и класни футболисти на глава от населението; приемна родина на _Хък Хогбен_

	Българска национална телевизия — въпреки името си през _ХХ в._ тази организация не е нито българска, нито национална, нито телевизия

	Българският Великден, или Страстите български (1975) — епична творба на Тончо Жечев за акцията на цариградските българи навръх Великден (3.4.1860 г.), довела до възстановяване на българската черковна независимост

	Бърд, Лари (1956–?) — велик американски баскетболист; през _ХХ в._ извежда „Бостън селтикс“ до последните три победи на отбора в шампионата на _Ен Би Ей_

	Бяла сянка на оградата (1966) — легендарна композиция на Гари Брукър от „Прокъл Харъм“ по музика на _Йохан Себастиан Бах_ и сюрреалистичните стихове на Кийт Рийд

	Бялата маймуна — 1. едно от ранните превъплъщения на _стария Хогбен_ на _Земята_; 2. средновековна китайска новела от Дзян Дзун, дописана от анонимен автор (Допълнение към историята за Бялата маймуна от Дзян Дзин)

	Бялата роза — вж. Войната на розите

	Вагнер, Рихард (1813–83) — велик немски композитор; любител на дългите, гръмки и зрелищни опери

	Валенса, Лех (1943–?) — виден полски дисидент и електротехник; основател на профсъюза „Солидарност“; дълго се бори срещу _комунизма_ и накрая става (за кратко) президент

	Валутен борд — митичен лек срещу изпадналата в колапс (най-често посткомунистическа) икономика на някои страни, приписван през _ХХ в._ от _Международния валутен фонд_

	Варак — много тънък лист злато; служи за опаковане на разни глупости, когато искате да ги представите за ценни

	Варна — град в _България_ на брега на _Черно море_, известен най-вече като родното място на _Милан Асадуров_ и _Людмил Станев_; солидно средище на издателска дейност (вж. Галактика) и самиздат

	Вартан (Вартанян), Силви (1944–?) — велика френска певица (по произход българска арменка); израства в _София_ и прави кариера в Париж с помощта на _Хък Хогбен_

	Варшавското въстание (1830–31; 1846; 1863–64; 1945; 1956; 1980; 1989) — перманентен процес на въоръжена и мирна съпротива на гордите жители на полската столица Варшава срещу всякакви окупатори (предимно руснаци, германци и комунисти)

	Василева, Ралица (сл.1967–?) — най-чаровната водеща на _Си Ен Ен_ през _ХХ в._ (може би защото е българка)

	Василий II Българоубиец (957/958–1025) — 1. византийски император; 32 години упорито воюва с _България_ и най-сетне я завладява; жестокостта му се проявява в _битката при Беласица_; 2. едно от превъплъщенията на _стария Хогбен_

	Вебер, Карл Мария фон (1786–1826) — велик германски романтичен композитор; страстен ловджия и _вълшебен стрелец_

	Великата октомврийска социалистическа революция — _евфемизъм_ за комунистическия преврат в _Русия_ през ноември 1917 г.; прераства в _Гражданска война_ и тотална диктатура

	Великолепната седморка(1960) — култов филм на Джон Стърджес, в който група каубои се правят на японци (вж. Седемте самураи), за да защитят едно мексиканско село

	Венера Киренска — знаменита древногръцка статуя от IV-III в. пр.Хр., чието истинско име е Афродита Киренска

	Вергилий (истин. Публий Вергилий Марон) (70–19 пр.Хр.) — велик римски поет; неистово възпява земеделския труд; корифей на националния епос; водач на Данте в _Ада_

	Вещиците от Истуик (1984) — култов роман за магията на любовта от Джон Ъпдайк; във филмовата версия на Джордж Милър (1987) _Шер_, _Сюзън Сарандън_ и _Мишел Пфайфър_ направо побъркват _стария Хогбен_ (Джак Никълсън)

	Видал, Гор (1925–?) — велик американски писател; след Сътворението незаконно живее в Италия с богинята Калки

	Виза — 1. претекст да не те допуснат в някоя страна на _Земята_; 2. популярна в _ХХ в._ кредитна карта, чието притежание понякога подсказва, че си заможен човек

	Византия — научно название на Източната Римска империя (IV-XV в.) със столица Константинопол (Византион); южен съсед на _България_ и личен враг на _Хък Хогбен_ по рождение

	Винър, Норбърт (1894–1964) — велик американски математик; баща на кибернетиката (1948), която _комунистите_ обявяват за лъженаука

	ВИП — 1. абревиатура за „много важна личност“; произлиза от английското словосъчетание Very Important Person (VIP); измислена е да оправдае нежеланието на високопоставените лица да се мешат с простолюдието по летищата; 2. име на компютъра на _Ана-Мария_ в _Плодовитата пустота_; идва от преиначаването на горното английско словосъчетание в „много интелигентна личност“ (Very Intelligent Person)

	Вирус — микроорганизъм или програма, носител на зараза у хората и компютрите (най-страшните компютърни вируси през _ХХ в._ са създадени от гениални български хлапета)

	Висоцки, Владимир (1938–80) — легендарен руски актьор, поет и певец, трън в очите на комунистическата олигархия

	Витлеемската звезда — свръхнова звезда, с чието избухване _старият Хогбен_ тържествено възвестява раждането на сина си _Христос_ във Витлеем

	Водевил — 1. улична песен на градското простолюдие във Франция през XVI в.; 2. битова драма; любим жанр на _Молиер_; 3. завършек на комедия и оперета, при който всички действащи лица се сдобряват, изпълнявайки по един куплет

	Воден свят (1995) — скъп, но красив филм на Кевин Рейнолдс с Кевин Костнър, в който има прекалено много вода

	Водка „Смирноф“ — напитка, дестилирана в 1818 г. от Пиер Смирноф (до 1917 г. главен доставчик на руския император); в комунистическата епоха е обявена за блудкава, защото производството й овреме е изнесено извън Русия

	Война и мир (1863–69) — епична творба на Лев Толстой за руския отпор на наполеоновите въжделения; героите в нея са повече от абонатите, споменати в телефонните указатели на Москва и Париж, взети заедно

	Войната в Афганистан — 1. природно явление, започнало някъде в XVIII в. и продължаващо до ден-днешен на _Земята_; 2. естествен начин на живот на повечето племена, населяващи земите в южната част на Централна Азия

	Войната на розите (1455–85) — низ от граждански войни в Англия между партията на _бялата роза_ (Йорк) и партията на _червената роза_ (Ланкастър) кой да води бащина дружина

	Воланд (1928–?) — професор по черна магия, литературно превъплъщение на Сатаната; влиза в сговор с _Исус_ и спасява любовта на _Майстора_ и _Маргарита_; в _Библиотеката_ се занимава с контрабанда на плодове от _Дървото на живота_

	Времето е най-простото нещо (1961) — сложен като фабула роман от _Клифърд Саймък_, където е описан друг, по-примитивен начин за _пътуване извън времето_

	Времето на дъжда (1967) — култов роман от братя _Стругацки_ (преведен на български от _Милан Асадуров_); заради обилната влага в него бъка от мокрици

	Втората библиотека — 1. название на _Втората Земя_ в _Нищото_; 2. епична планетарна хроника от _Милан Асадуров_

	Втората световна война (1939–1945) — катаклизъм на _Земята_, предизвикан от _фашистите_ в Германия, който слага в джоба си всичките 14 976 войни, водени дотогава; въвлечени са 61 държави и 80% от населението на _Земята_; взема 50 млн. жертви; в един момент _комунистите_ са принудени да преминат на страната на демокрациите и в _Ялта_ с този ловък ход _Сталин_ успява да наложи _комунизма_ в Източна _Европа_

	Вторият Рим — прякор на _Византия_, с който гърците сами се величаят; _Русия_ наследява претенциите им покрай женитбата на Иван III Василиевич за Зоя, племеница на последния византийски император Константин XI (или XII) Палеолог

	Вуняков, Лавър Федотович (1968–?) — номенклатурен герой от _Приказка за Тройката_ на братя _Стругацки_; обича да пуши „Херцеговина Флор“ (любимите цигари на _Сталин_)

	Възхвала на мрака (1969) — гениално томче с есета на _Хорхе Луис Борхес_ за живота, неговия край и неговото начало

	Вълните усмиряват вятъра (1986) — трета част от епопеята за прогресорите и странниците на братя _Стругацки_ (преведена на български от _Милан Асадуров_); разбира се, това, което духа в романа, не е вятър

	Вълшебната планина (1924) — култов роман от Томас Ман за лечебните свойства на Швейцарските Алпи върху душата

	Вълшебните цветя — материални носители на _осмото изкуство_ на _Земята_, внасяни от _Плодовитата пустота_

	Вълшебният стрелец (истин. Волният стрелец) (1821–?) — персонаж от едноименната опера на _Вебер_; заслепен от любовта продава душата си за няколко вълшебни куршума

	Газена лампа — уред, изобретен от _Хък Хогбен_ в 1750 г.; активно се използва от българите в началото на 90-те години на _ХХ в._ при всяка авария в АЕЦ „Козлодуй“

	Гагарин, Юрий (1934–68) — първият землянин, летял в космоса (1961); както му е редът в _Русия_, след триумфа се пропива и загива в рутинен полет с учебен самолет

	Галактика — 1. досадно струпване на звезди в материалната вселена; 2. издателска поредица за фантастика, създадена (1979) от _Милан Асадуров_

	Гарванът на разпиляването — зъл демон на сладострастието в _Плодовитата пустота_; служител на Нецах

	Гейтс, Бил (истин. Уилям Хенри Гейтс III) (1955–?) — ловък продавач на софтуер, създаден от други, на който той лепва търговската марка _Майкрософт_; най-богатият човек на _Земята_ в края на _ХХ в._

	Геният и неговият наставник (1971) — блестяща творба на Цветан Стоянов за зловещите взаимоотношения между Фьодор Достоевски и оберпрокурорът на Русия К.П.Победоносцев

	Георгиев, Петко (1943–?) — велик български археолог; веднъж изчезва по време на разкопки в руините на римската баня във _Варна_ и от тогава следите му се губят

	Гея — древното име на планетата _Земя_; отроче на _стария Хогбен_ и _Първичния океан_, родена в _Плодовитата пустота_ като жива _Библиотека_ на _Нищото_

	Гжимек, проф. Бернхард (1909–87) — митичен директор на Франкфуртския и още поне дузина африкански зоопаркове; редактор на многотомни енциклопедии за животни, носещи неговото име

	Гиневра (нар. още Ганумара или Гуинивиър) (ок.482–?) — дъщеря на римския император Магнус Максим и съпруга на крал _Артур_

	Гинес — 1. древна марка английска бира; 2. книга за рекордите на _Земята_; едноименната пивоварна издава този годишник от 1955 г., за да се прекратят всякакви спорове в кръчмите по целия свят кой е извършил най-голямата глупост

	Глад в Судан — днешният традиционен празник в тази провинция на _Арабия_ има буквални исторически корени

	Гласност — _евфемизъм_ за усилията в края на _ХХ в._ да се оправдае липсата на свобода на словото на _Земята_

	Гоби — пустиня в Азия, обитавана от номади (1 човек на кв. км!); динозаврите, _монголците_ и китайците не могат да си я поделят от памтивека

	Гогол, Николай Василиевич (1809–52) — най-великият ревизор на мъртви души в човешката история

	Големият взрив — последният, не много сполучлив опит на братята _Хогбен_ да създадат материалната вселена; скептиците идеалисти в _Нищото_ го наричат „Голямото недоразумение с маниакалното грахово зърно“

	Головодов, Рудолф Архипович (1968–?) — отчайващо глупав и, естествено, досадно приказлив началник от _Приказка за Тройката_ на братя _Стругацки_

	Голяма елегия за Джон Дън (1964) — гениална творба на _Йосиф Бродски_; описва един сън на _Хък Хогбен_ на _Земята_ в битността му на поет през XVII в.

	Горбачов, Михаил (1931–?) — руски диктатор от втората половина на _ХХ в._; създател на предпоставките за пълния крах на _комунизма_, наречени _Перестройка_ и _Гласност_

	Гордън, Чарлс Джордж (1833–85) — английски генерал; активен участник в Кримската война и потушаването на Тайпинското въстание; разработва собствена мистична версия на християнството; на два пъти генерал-губернатор на Судан

	Горки, Максим (лит. псевд. на Алексей Максимович Пешков) (1868–1936) — първоначално велик руски писател, но се подлъгва се по _комунизма_ и създава т. нар. социалистически реализъм

	Гравет — пещера във Франция, осеяна с повече праисторически графити от която и да било стена в Бронкс

	Гравитон — националната награда за фантастика в _България_, учредена от _Любен Дилов_; нейни носители практически са всички (цялата шепа) пишещи фантастика в България

	Градът (1952) — култов роман на _Клифърд Саймък_ за съдбата на хората, кучетата и роботите в недалечното бъдеще

	Гражданската война в Русия (1918–20) — успешен опит на _комунистите_ да изтребят близо една четвърт от населението на страната и да принудят още толкова да емигрират

	Грамофонна плоча (ХХ в.) — винилов носител на механичен звукозапис на _Земята_, обикновено зацикля на една и съща фраза; предмет на яростно колекциониране в _ХХI в._

	Графити — епистоларно изкуство; възниква в дълбока древност в пещерите на _Земята_, след появата на обществените тоалетни се пренася по техните стени; окончателно излиза на улицата в _ХХ в._ с появата на спрейовете

	Грешки, от любов родени (ок. 1601) — един от 1837-те култови наръчника на Лопе де Вега за преодоляване на всякакви недоразумения чрез терапия с най-прост секс

	Григориански календар — каприз на Григорий XIII, въведен с папска була, според която след 4.10.1582 г. (четвъртък) настъпва не 5-ти, а 15 октомври (петък); тази реформа на Юлианския календар допълнително обърква и до ден днешен и без това заплетеното _православно_ летоброене

	Грипната епидемия от 1918 г. — пандемия от грип (наричан по това време испанска инфлуенца); от април до ноември отнема живота на 21 640 000 души на _Земята_

	Грицацуева, мадам (собствено и бащино име неизвестни) (1928–?) — знойна вдовица, наследничка на един от 12-те стола на _Илф_ и _Петров_; секретарка на _М.А.Берлиоз_ в _Библиотеката_

	Гришин, Виктор (1914–?) — фактическият собственик на Москва от 1967 до 1991 г., наричан „кръстникът“; член на _Политбюро_ и конкурент на _Горбачов_

	Грозни — древен град, основана от Лев Толстой и Михаил Лермонтов като форт и аванпост за разширяване на Руската империя на юг; по-късно столица на _Чечня_

	ГРУ (абрев. на Главното разузнавателно управление на _Червената армия_) — обгърнато в мъгла учреждение в _Русия_ през _ХХ в._, постоянно в конфликт с _КГБ_; на него _ЦРУ_ приписва всички политически убийства (включително и своите)

	ГТО (абревиатура на „Готов за труд и отбрана“) — девиз на (полу)военизираните „доброволни“ организации за съдействие на отбраната в _комунистическата_ епоха

	Гуано — 1. естествена тор от изпражненията на морските птици по островите и крайбрежията на земните океани; 2. главно благо на родната планета на _Ана-Мария_

	Гумильов, Лев (1912–?) — велик руски учен, един от създателите на _етногенезата_ (Събрани съчинения в 15 тома, 1997); натирен в _Сибир_ като син на _Ана Ахматова_ и _Николай Гумильов;_ далечен потомък на прабългарските владетели по майчина линия

	Гумильов, Николай (1886–1921) — велик руски поет; основава поетичната школа акмеизъм, но тя не допада на _Ленин_ и по негова лична заповед го разстрелват

	Гурко, Йосиф Владимирович (1828–1901) — руски генерал и фелдмаршал със съществен принос в империалистическата политика на Русия

	Гьоте, Йохан Волфганг (1749–1832) — най-великият германец на всички времена: писател, философ, естет, анатом, таен съветник, министър, физик, минералог и какво ли не още

	Гюлбенкян, Калуст Саркис (1869–1955) — легендарен арменски петролен магнат; очиства съвестта си, като основава в Португалия музей и фондация на свое име

	Да Винчи, Леонардо (1452–1519) — универсален италиански ренесансов гений: художник, скулптор, мислител, инженер, изследовател, изобретател; специално се интересува от _Мадона_, полетите на птиците и анатомията на човека и коня

	Давос — китно планинско градче в Швейцария, където по традиция в края на _ХХ в._ се срещат хората, управляващи _Земята_

	Далай-лама — духовен глава на будистите; повечето от носителите на тази титла са приятели на _Хък Хогбен_

	Данелия, Георгий (1930–?) — велик грузински режисьор; 33 пъти повтаря на Афоня: Не тъгувай!

	Даръл, Джералд (1925–?) — велик английски зоолог, автор на много книги и филми; след като му омръзва да ходи на лов, взема пари на заем от издателя си и основава зоопарк

	Датун (535–545) — знаменателен период в специфичното китайско летоброене (дали защото в свободен превод означава „светлата епоха на пълните с ориз стомаси“?)

	Да убиеш присмехулник(1960) — страхотен дебютен роман на Харпър Ли срещу расовите предразсъдъци; въпреки сюжета му носи литературната награда Пулицър; филмовата версия (1962) на Робърт Мълиган пък донася _Оскар_ на Грегъри Пек

	Двадесет години по-късно (1845) — първото продължение на романа „Тримата мускетари“ от Александър Дюма-баща (има традиционната съдба на всяко продължение)

	Девет седмици и половина (1986) — култов филм на Ейдриън Лайн; ярък пример как с помощта на Ким Бейсинджър и Мики Рурк от порносюжет може да се направи истинско кино

	Де Вито, Дани (1944–?) — митичен американски филмов актьор от _ХХ в._; дясна ръка на Хофа, човек-пингвин и маломерен близнак на _Шварценегер_; изхвърля майка си от влака

	Дейвис, Майлс (1926–91) — най-великият американски джазов музикант на всички времена; всеки, свирил с него, по-късно е обявен за бог

	Де Ниро, Робърт (1943–?) — велик американски филмов актьор, бивш шофьор на такси; прави впечатление на продуцентите, разярявайки се като бик; носител на _Оскар_ (1980)

	Денят на Страшния съд — онзи велик ден на Свършека на света, когато _Христос_ ще седне на съдийския престол и всяко човешко същество ще застане пред него, за да бъде съдено и възмездено според делата си; кога ще дойде Съдникът и колко време ще продължи съдът изглежда само _старият Хогбен_ знае

	Дерида, Жак (1930–?) — велик френски философ; ненавижда господарския, апокалиптичен тон възприет от философията във втората половина на _ХХ в._ на _Земята_

	Джеръм, Джеръм К(лапка) (1859–1927) — велик английски писател; има вода в коляното и затова предпочита да ходи за риба с поне трима души в една лодка, без да се брои кучето

	Джим Бийм — любима марка _бърбън_ на множество герои и несретници; произвежда се от Американската тютюнева компания предимно в _Кентъки_

	Джобс, Стив (1955–?) — легендарен основател на _Епъл Компютър_; щом си свършва работата, е изгонен, но компанията запада, и е поканен отново да я поеме

	Джоплин, Скот (1868–1917) — велик американски композитор и пианист, мечтае да стане класически музикант, но съдбата му отрежда да бъде пионер в джаза и „крал на рагтайма“

	Дзиншъ — научна степен, която се получава след успешно явяване на държавен изпит в китайската столица; позволява ти да носиш дрехи в черно и ливаво и да станеш началник на затвор, цензор или секретар, сведущ по императорските укази

	Диабет — широко разпространена болест до средата на _ХХI в._, която един ден уморява и _Милан Асадуров_

	Диана — целомъдрена италийска богиня на лова, луната и нощните вълшебства; щерка на Юпитер и Латона, сестра на Аполон; някои по инерция я отъждествяват с Артемида

	Ди Ейч Ел — известна фирма за бързо пренасяне на всякакви глупости между две отдалечени точки на _Земята_

	Дийп Блу — знаменит компютър от края на _ХХ в._, създаден с рекламна цел в лабораториите на _Ай Би Ем_ и натъпкан със софтуер, така че да победи в нечестна игра световния шампион по шах _Гари Каспаров_; истинското му име е RS/6000 SP

	Дикенс, Чарлс (1812–70) — гениален английски писател и вдъхновен критик на действителността, родена в пъкления мозък на _стария Хогбен_

	Дилов, Любен (1927–?) — патриарх на българската фантастика, наричан Атомният човек; въпреки тежестта на скафандъра прокарва пътя на Икар

	Дискова редица — в _ХХ в._ данните в компютрите се съхраняват на твърди дискове с малък капацитет, та при по-сериозна задача се налага да се навързват по няколко в редица

	Добрев, Петър (1943–?) — велик български учен; вещ изследовател на необясненото и необикновеното в ранната българска история, с което си спечелва омразата на _стария Хогбен_

	Добрият, лошият и злият (1966) — последният и най-добрият филм на Серджо Леоне от трилогията за доларите, своеобразна репетиция за „Имало едно време на Запад“

	Дойл, Артър Конан (1859–1930) — велик английски писател; възползва се от приятелството си с _Хък Хогбен_ и приписва някои негови приключения през XIX в. на знаменития си герой _Шерлок Холмс_

	Доктор Живаго (1956) — епичен роман за любовта и духовната изолация при _комунизма_ от Борис Пастернак; почетен с Нобеловата награда (1958) и нескопосана драматизация в Холивуд (1965)

	Доктороу, Е. Л. (1931–?) — велик американски писател; въпреки името си не е хуманен лекар, а любител на _рагтайм_

	Донахю-Стивънс, сър Арчибалд (1956–?) — английски благородник; главен ксенолог на _Земята_ в началото на _ХХI в._ и създател на модерната генетична козметика

	Донеси ми главата на принца (1991) — култов роман на убийствения тандем _Зелазни-Шекли_ за безчинствата на Мефистофеловата паплач на небето и _Земята_

	Дон Жуан Тенорио (1630–?) — испански благородник с либерални идеи; легендарен съблазнител и бохем; животът му вечно е описван с много преувеличения и недомлъвки

	Дон Кихот (1605–?) — най-доблестния рицар на _Земята_, обезсмъртен в романа „Знаменитият идалго Дон Кихот де ла Манча“ от Мигел де Сервантес; военен министър в _Библиотеката_

	Дорийска колона — строг и мощен елемент от дорийския архитектурен ред с вертикални жлебове и удебеление в средата

	Дракула (истин. Влад III Тепеш Набучвача) (1431–76) — влашки войвода; полубрат на _Хък Хогбен_; прякора си получава, когато набучва 20 хил. турци на колове край брега на река Дунав; след смъртта си по стара славянска традиция излиза от гроба и става вампир

	Древният Египет (ок. 3100–1800 пр.Хр.) — първата цивилизация на _Земята_, която се замисля за вечността и оставя след себе си _пирамидите_

	Дудаев, Джохар (1946–96) — генерал; самообявява се за президент на независима _Чечня_ и _Русия_ му потърсва сметка; убит от _КГБ_, _или ГРУ_ с ракета _„Стингър“_

	Дървото на Живота — естествена диаграма на Хогбеновия замисъл, маскирана в материалната вселена като гигантско ябълково Дърво на познанието, чиито плодове се употребяват като наркотик

	Държавна сигурност — официалното название на българските тайни служби в _комунистическата_ епоха; има специален VI отдел за политическо преследване

	Дювал, Анри (1951–?) — митичен директор на _Отвъдморския емисионен институт_; издига се на този пост като мие чинии в закусвални и следва в _Сорбоната_ и _Харвард_

	Дюна (1965) — първият от поредицата епични романи на Франк Хърбърт за гигантския пясъчен червей на Аракис, който напразно се опитва да изтръгне човешкото в себе си

	Дюрер, Албрехт (1471–1529) — най-великият немски ренесансов художник; поне половината графици на _Земята_ и до ден днешен се учат от него, а останалите просто го имитират

	Дядо Коледа (изв. още като Сейнт Николас и Санта Клаус) — онзи, който пъха подаръците в обувките на Бъдни вечер

	Дядо Мраз — комунистически заместител на дядо _Коледа_; в името му няма алюзия за духовния студ в тази епоха

	Е-8 — панорамен път на Балканския полуостров, водещ в края на _ХХ в._ към _Европа_

	Ева — 1. съпруга на _Адам_; според _Библията старият Хогбен_ я създава от реброто му, щом разбира, че _Лилит_ няма да му свърши работа; 2. едно от прозвищата на нейното по-сетнешно превъплъщение _Айша ибна Абу Насър Ал-муминин_

	Евдокимов, Михаил (1905–?) — ординарец на _Будьони_; издига се до генерал, но се смята, че не е историческа личност

	Еврейската Нова година (Рош а Шана) — за разлика от християнската тя настъпва всяка година по различно време — някъде около есенното равноденствие (5 септември — 5 октомври)

	Европа — днешната конфедерация всъщност е малък континент на _Земята_ с големи исторически претенции

	Евфемизъм — благоприличен, но нескопосан опит дадено понятие да се замени с друго, за да се прикрият гадните му страни

	Едмъндс, Пол — псевдоним на _Хенри Катнър_

	Еднопосочен билет (1961) — знаменита песен на Нийл Седака, по-късно превърната във вулгарен дискохит от „Иръпшън“ (загряващата група на „Бони М“)

	Еко, Умберто (1932–?) — велик италиански семиотик, разгадава името на розата и тайната на _махалото на Фуко_, докато се мотае из _острова от предишния ден_

	Елдорадо — затънтено място в девствената джунгла на Амазонка, наречено Златният град, където _старият Хогбен_ крие в позлатен амбалаж _семената на злото_

	Елеонора Аквитанска (1122–1204) — красива, талантлива и много ухажвана наследничка на области, заемащи близо една четвърт от Европа; 15 години кралица на Франция и 37 години кралица на Англия, ражда десет деца и надживява и двамата си съпрузи; смята се за една от най-великите жени на _Земята_ за всички времена

	Елиаде, Мирча (1907–86) — велик френски философ на историята, религията и митологията, родом от Букурещ; известен тълкувател на мита за собственото си завръщане

	Ел Кано, Хуан Себастиян де (1476–1526) — велик баски мореплавател (не е терорист!); първият човек, обиколил Земята, и едно от приятните превъплъщения на _Хък Хогбен_

	Елмазеният двор — хранилище на всички заграбени скъпоценности по време на комунистическата диктатура в _Русия_

	Елцин, Борис (1931–?) — последният руски диктатор през _ХХ в._; демократично избран просветен монарх, който постоянно се мъчи да изглежда здрав и трезвен

	Емануела (1959) — легендарен еротичен роман от Еманюел Арсан; превръща се в библията на сексуалната революция на _Земята_, но е малко безобиден за вкуса на _стария Хогбен_

	Ембарго за Сърбия — мярка, наложена от световната общност на остатъчна Югославия в края на _ХХ в._, когато комунистите разпалват гражданска война; от него забогатяват и много престъпници от околните страни (вкл. и от България)

	Ен Би Ей — националната баскетболна асоциация на САЩ; рекламни й клипове са сред най-гледаните по телевизията на _Земята_ през _ХХ в._

	Енвер Ходжа (1908–85) — комунистически диктатор в Албания; полага сериозни усилия да избие повече хора от _Ленин_, _Сталин_ и _Мао_, но народът му да е твърде малоброен за тази цел

	Еней — троянски герой, пощаден от гърците заради храбростта си; след падането на Троя повежда останките от народа си на морско пътешествие и пътьом основава Рим

	Ентропия — земна единица мярка за безредие

	Еон — миг в _Нищото_, равен на неопределено дълга епоха в материалната вселена (няколко геологични ери на _Земята_)

	Епъл Компютър — компания за производство на персонални компютри, основана през 1977 г. от _Стив Джобс_ и Стив Уозняк в един гараж

	Есугей-багатур (неизв.–1171) — внук на монголския предводител Хабул-хаган и баща на _Чингис хан_; извършва много подвизи, но никога не става хан

	Етна — най-високият действащ вулкан в Европа (3263 м) на остров Сицилия; изпуска само газове; част от климатичната инсталация във вилата на _стария Хогбен_

	Етногенеза — наука, според която етносите на _Земята_ изчезват, когато в резултат на _ентропията_ угасне техният импулс за живот, или с други думи загубят своята _пасионарност_ поради съпротивата на околната етническа и природна среда

	Ехидна — огнедишаща полужена-полузмия, дъщеря на _Гея_ и _стария Хогбен_, взема за съпруг брат си _Тифон_ и от кръвосмешението се раждат цяла сюрия чудовища (вж. Тифон)

	Женевското езеро — първокласно място за живеене в _Европа_, предпочитано и от _Ленин_

	Жени на ръба на нервна криза (1988) — култов филм на Педро Алмодовар за щастливото ежедневие на жените в края на _ХХ в._ на _Земята_

	Жития на светиите — благословено от съответните православни инстанции описание на живота на всички светии; изданието от 2149 г. включва статия и за _Хък Хогбен_

	Жюстин, или Неволите на добродетелта (1791) — култова творба от _маркиз дьо Сад_, написана в затвора за 15 дни; разкрива някои любовни техники, наречени по-късно садизъм

	Заврънкулкис (1968–?) — най-младши по ранг чиновник в _Приказка за Тройката_; по тази причина никой не се обръща уважително към него, та името и презимето му остават неизвестни

	Закаев, Ахмед (ок.1952–?) — актьор от Драматичния театър в _Грозни_; министър на културата в правителството на _Дудаев_; през войната с _Русия_ (1994–96) командва групировките в Западна _Чечня_ и отговаря за сигурността; рядко носи калпак

	Закон за всемирната свинщина, или Закон на Мърфи — всяка филия винаги пада с намазаната страна на пода

	Закуска на тревата (1863) — скандална за XIX в. творба на _Едуар Мане_, в която двама добре облечени мъже си правят пикник с голите приятелки

	Залезът на боговете (1969) — култов филм на Лукино Висконти за ролята на _стария Хогбен_ в зараждането на _националсоциализма_ в Германия през _ХХ в._

	Замъкът на лорд Валънтайн (1979) — епична хроника на Робърт Силвърбърг за въжделенията на хората от планетата Маджипур, докъдето достигат само отгласи от бояджийските издънки на _стария Хогбен_

	Запорожци пишат писмо на турския султан (1880–91) — знаменита картина на Иля Репин; в комунистическата епоха репродукцията й се разпространява като първообраз на социалистическия реализъм

	Звезден прах (1927) — култова музикална пиеса на Хоуги Кармайкъл; в края на 30-те години става емблематична за сантименталния оркестър на _Глен Милър_

	Зелазни, Роджър (1937–1995) — велик американски писател; живее като отшелник в своя замък Амбър и става сянка

	Зелените барети — доблестни специални части на американската армия, макар след войната във Виетнам да се налага дълго да трият някои позорни епизоди от биографията си

	Зелените хълмове на Африка (1936) — култов роман от Ърнест Хемингуей; описва предимно разни сафарита и пиянски запои по време на безкраен празник

	Зимата на нашето недоволство (1961) — последният роман на Джон Стайнбек; _комунистите_ тъкмо го преглъщат и авторът се опълчва срещу тях във Виетнам

	Златна рубла — сребърна монета, сечена (XIII-XIX в.) в Русия; след реформата в 1897 г. наистина става златна, но за кратко; окончателно изчезва от обръщение през Първата световна война с помощта на въстаналия пролетариат

	Златната клонка — 1. облагороден мутирал клон на свещеното дърво в дъбравата на богинята Диана край албанското езеро Неми; 2. фундаментален научен труд (1890; 1911–15) на сър _Джеймс Фрейзър_ в 12 тома за онова, което в древността наричат магия, в средните векове — религия, а в модерните времена — наука

	Златната рибка — митично същество, създадено от _стария Хогбен_ да му удовлетворява капризите; обикновените живеят до 41 години, а вълшебните — докато изпълнят три желания

	Златната чаша — една от седемте чаши в сервиза за тържествени случаи на _стария Хогбен_, споменат и в Библията

	Златното магаре, или Метаморфози (II в.) — култова творба на _Апулей_; описва злощастните му премеждия като обругано нечифтокопитно, завършили в обятията на страстна вдовица

	Златното руно — златен слитък във формата на разчекната овца; разплащателно средство в черноморските страни преди древногръцката колонизация; с появата на елините околните народи обедняват, то става медно и се превръща в легенда

	Злато — единственият земен химически елемент, ценен и в _Нищото_, най-вече като материал за опаковки

	Зомби — специална технология на _стария Хогбен_ за отделяне на човешките души от живите тела; в комбинация с някои католически обреди и африканската магия дава вуду

	Зора (на гръц. Еос) — дъщеря на титаните Хиперион и Тея; всяка сутрин носи светлината на хората, като изплува от морските дълбини на колесница; розопръста героиня на четири любовни романа

	Игра на стъклени перли (1943) — блестящ опит за животопис на Magister Ludi Йозеф Кнехт заедно с неговите съчинения, издаден от Херман Хесе

	Иди и виж (1985) — култов филм на Елем Климов за партизанската война, фашистките зверства и комунистическите издевателства в Беларус през _Втората световна война_, видени през очите на едно дете

	Идиот (1868) — гениален роман на Фьодор Достоевски за резултатите от намесата на _стария Хогбен_ в очовечаването на приматите

	Идмон — син на Аполон и Астерия; един от двамата гадатели сред _аргонавтите_; участва в похода, въпреки че предвижда злополучния му край, и смъртта го застига в Битиния по време на един лов на глигани

	Избегало, Професор (титлата му е собствено име) (1968–?) — щатен научен консултант в _Приказка за Тройката_; винаги носи със себе си всичките 66 тома на първата марксистко-ленинска енциклопедия в света

	Изследователски център за генетични корекции — най-проспериращият козметичен салон на _Земята_ от началото на _XXI в._ та чак до ден днешен; намира се в Сиатъл

	Изгарящите — зли демони на жестокостта и разрушението в _Плодовитата пустота_

	ICS Pentium — примитивен _компютър_ от края на _ХХ в._, асемблиран от _Интегрирани компютърни системи_; на него са написани първите земни хроники от историята на _Нищото_

	Илион — другото име на Троя; една от трите фактологически грешки в първата хроника: любителят историк _Закаев_ го обърква с Имеон (древното име на _Памир_ и Хиндукуш)

	Илф (псевд. на Иля Арнолдович Файнзилберг) (1897–1937) — велик руски писател, съавтор на _Петров_ и баща на Остап Бендер; обича да стои на дванайсет стола едновременно; съпритежател на Златния телец

	Иля Муромец — легендарен руски богатир; най-симпатичен от плеядата герои на билините; роден недъгав, до 30-годишна възраст се излежава у дома върху зиданата печка

	Имало едно време в Америка (1983) — култов филм на _Серджо Леоне_, който показва на американците как се правят гангстерски епопеи

	Империя на злото — неофициалното название на комунистическа _Русия_ (СССР) в периода 1917–91 г.

	Ингеборг (неизв.–?) — датска принцеса, сестра на крал Канут VI, съпруга за цял един ден на _Филип II Август_

	Индустриални светлини и магии — най-добрата фабрика за илюзии на _Земята_, основана (1975) от _Джордж Лукас_

	Инквизиция (XIII-XIX в.) — специализиран съд на католическата черква за изтребване на всяка еретична помисъл, учреден от папа Инокентий III по нареждане на _стария Хогбен;_ през _ХХ в._ се преобразява в _Чека_, Гестапо, комисията „Маккарти“ и др.

	Инки (Инка) — велика цивилизация в Перу и Боливия, унищожена от испанците през XVI в., защото разнася със салове култура по тихоокеанските острови

	Интегрирани компютърни системи — прочутата днес фирма е основана още в _ХХ в._ и _Милан Асадуров_ цял живот си купува компютрите от нея

	Интервю с вампир (1994) — загадъчно нежен филм на Нийл Джордан; този път любимите му ирландци от ИРА са изтикани на заден план от кръвожадни вампири

	Интернет — възниква в края на _ХХ в._ като електронна информационна среда на _Земята_ и постепенно прераства във вселенска паяжина от квантови връзки и документи

	Иран — държава в Средна Азия; от VI в. пр.Хр. до 1935 г. се нарича _Персия_; по-рядко приятел, а по-често враг на _Армения_ и съответно на _Хък Хогбен_

	Ирония на съдбата, или Честита баня! (1976) — култов филм на Елдар Рязанов за любовта, успяваща да покълне дори между стените на комунистическите панелни блокове

	Исмаил паша (1830–95) — управител на Египет; натрупва огромни дългове и така помага на Англия по-лесно да завладее страната; по негово време е завършен Суецкият канал

	Истории от „Флийт стрийт“ (1885) — разкрасена с рекламна цел биография на _Томи-Джейн Хоуп_ от _Джеръм К. Джеръм_

	История на вечността (1936) — гениален сборник на _Хорхе Луис Борхес_; и до ден-днешен най-сполучливият опит да се опишат животът, въжделенията и съмненията на _Хък Хогбен_

	Йена Глас — германска фабрика за стъклария, чиито майсторите са прочути с прецизността си, граничеща с безумие

	Йерихонска тръба — старозаветен рог; при завръщането на евреите от египетски плен със седем от тези ултразвукови инструменти за възвестяване на юбилеи Исус Навин разрушава непревземаемите стени на Йерихон

	Йосарян, Джон (1961–?) — култов персонаж от _Параграф 22_ на Джоузеф Хелър; герой по неволя от _Втората световна война_, в която участва с голямо недоумение и омерзение

	К., Йозеф (1925–?) — виден банков чиновник и правозащитник от _Процеса_ на _Франц Кафка_; по-късно адвокат на _стария Хогбен_ в _Съда на честта_

	Кабала (от евр. „това, което е получено, което идва от предците и което преминава от ръка на ръка“) — окултно еврейско учение за Бога, Вселената и Човека; невежите (но не и драконът _Трифон_) често го бъркат с ала-бала; мнозина смятат, че произтича от „Книга на битието на Енох“, приписвана на Аврам и маскирана днес като играта на карти „Таро“

	Каберне совиньон — легендарно червено вино, отглеждано в _България_ още от времето на Дионис и вакханките; все пак магическите му свойства са малко пресилени, защото в _ХХ в._ комунистите в _Русия_ безуспешно се опитват да го пробутат на народа вместо водка

	Кава — национално полинезийско питие; в началото на _ХХII в._ надмина пепси-кола по продажби на Алдебаран

	Кавказ — предимно планинска територия между Черно и Каспийско море, населявана открай време от горди и войнствени народи (вж. Субект от кавказка националност)

	Кагемуша. Сянката на война (1980) — епичен филм на Акира Куросава за терзанията и премеждията на Шинген Такеда и неговия двойник в Епохата на враждуващите царства

	Казанова, Джовани Джакомо (1725–98) — син на актьор и разностранен гений: писател, цигулар, войник, аристократ, шпионин, дипломат, пътешественик, масон, прелъстител, организатор на лотария, библиотекар; знаменитата му автобиография е истинска панорама на XVIII в.

	Кайтекс — фирма за продажба на _компютри_ _Епъл_, умно управлявана от приятел на _Милан Асадуров_

	Камдесю, Мишел (1933–?) — легендарен шеф на _Международния валутен фонд_; отпуска заеми на _България_ чак когато след масови улични протести _комунистите_ са свалени от власт

	Каменният гост (1830) — една от брилянтните _малки трагедии_ на Пушкин, в която става дума за оживяла без помощта на _стария Хогбен_ статуя-рогоносец

	Канети, Елиас (1905–94) — велик немскоезичен писател (по произход български евреин), роден в Русе; от малък проявява интерес към тълпите; носител на _Нобелова награда_ (1981)

	Кант, Имануел (1724–1804) — велик немски философ; макар да доказва, че има 12 категории на разсъдък, в _ХХ в._ не се среща човек с повече от шест

	Карвахал, Гаспар (XVII в.) — едно от редките превъплъщенията в монах на _Хък Хогбен_ като участник в експедициите до Новия свят на дон _Франсиско Гонсало де Ореляно_

	Каспаров, Гари (ист. Хари Вейнщейн) (1963–?) — най-младият световен шампион (1985) в историята на шаха до края на _ХХ в._, роден в Грузия от баща евреин и майка арменка

	Кастро, Фидел (1926–?) — последният комунистически диктатор на Земята; остава да властва в Куба дори когато и последният човек напуска острова

	Кастъм Сталкер 555 — рядка марка страхотни револвери, познати единствено на колекционерите и късогледите бандити

	Категория „муха“ — свръхлека категория в професионалния бокс; състезателите в нея тежат под 50 кг (мокри)

	Катнър, Хенри (1914–58) — велик американски писател; описва живота на някои роднини на семейство _Хогбен_

	Кафка, Франц (1883–1924) — култов австрийски писател от еврейски произход, роден в Прага; мрази да издава написаното и така става баща на модерния роман през _ХХ в._

	КГБ (абр. на Комитета за държавна сигурност) — последното известно название на репресивните тайни служби в _Русия_ по време на комунистическата диктатура (преди това ВЧК, ОГПУ, НКВД, НКГБ, МВД и МГБ)

	Кембридж — 1. старинен английски град на река Темза, известен най-вече с престижния си университет, основан в 1209 г. от група учени, избягали от отсрещния град _Оксфорд_; дава на света много нобелови лауреати в областта на естествените науки и икономиката; 2. град в щата Масачусетс, където американците основават университета _Харвард_

	Кент, Келвин — псевдоним на _Хенри Катнър_

	Кентъки — красив американски щат, обитаван от въглищари, дървари и любители на пуйки, пилета, коне и _бърбън_

	Кешишян, Гаро (1946–?) — велик български фотограф от арменски произход, световно известен с портретите си на разни чешити; приятел на _Хък Хогбен_ и _Милан Асадуров_

	Кинг Конг (1932–?) — гигантска влюбена горила, безжалостно преследвана от хората в едноименния роман на Едгар Уолъс; филмовата версия (1933) на Мериан Купър и Ърнест Шодсак е доблестна част от историята на киното на _Земята_

	Кин-дза-дза! (1986) — култов филм на _Георгий Данелия_ за метастазите на _комунизма_ в душите на хората, плъзнали и по другите планети

	Кинтекс (съкр. от Кинкалерия и текстил) — митична българска фирма за търговия с оръжие през комунистическата епоха, контролирана от _КГБ_; обслужва всякакви терористи

	Кирил и Методий, братя (826/27–869; ок.815–885) — български светии и славянски първоучители (вж. кирилица), родени в Солун; основоположници на славянската и българската литература; поборници за самостоятелна славянска черква и култура; техният ден в календара (11/24 май) е най-светлият български празник дори и в комунистическата епоха

	Кирилица — писменост на българите и много славянски народи, създадена през IX в. от _Кирил и Методий_; така българите имат книги на родния си език далеч преди англичаните, германците, французите и руснаците; в края на _ХХ в._ обаче собствената им азбука става една от основните спънки (заедно с _православието_) за приобщаването на българите към _НАТО_, Европейската общност и _Интернет_

	Кисинджър, Хенри (1923–?) — велик американски политолог и дипломат от еврейски произход; веднага щом слага край на любимата си война във Виетнам, получава Нобелова награда за мир (1973)

	Кисловодск — най-престижният балнеоклиматичен курорт в _Русия_; в _комунистическата_ епоха картата за него е равностойна на членство в _Централния комитет_ на Партията

	Китайска храна — традиционната храна на китайците, разпространена предимно в САЩ

	Кланичай, Габор (1950–?) — вещ и далновиден унгарски историк; способен тълкувател на свръхестествените деяния на семейство _Хогбен_ през _Средните векове_ в _Европа_

	Кларк, Артър (1917–?) — велик английски писател; отвратен от лунния прах на Британските острови се преселва в Шри Ланка, където преживява няколко космически одисеи

	Клаус, Вацлав (1941–?) — митичен министър-председател на Чехия _през ХХ в._; показва как една страна може да се измъкне от батака, наследен от _комунизма_

	Клинтън, Бил (истин. Уилям Джеферсън Блайт III) (1946–?) — 42-ият американски президент; изявеното му либидо е като балсам за сексуалните комплекси на американците

	Клошар — бездомник (множеството програми за борба с това явление в края на _ХХ в._ на _Земята_ утрояват броя им)

	Книга на творението (Сефер Йецира) — най-старият еврейски текст за Бога, Вселената и Човека; смята се, че е дело на самия Аврам още във II хил. пр.Хр. и затова евреите често го наричат „Азбуката на нашия праотец Аврам“; преписът от III в. лежи в основата на _Кабала_

	Кобе — японски град; по злата воля на _стария Хогбен_ на 17 януари 1995 г. е сполетян от катастрофално земетресение (5 хил. невинни жертви и 100 хил. разрушени сгради)

	Кой се страхува от Вирджиния Улф? (1962) — гениална пиеса от Едуард Олби за сладостите на семейния живот на _Земята_; във филмовата версия (1966) на Майк Никълс участват Ричард Бъртън и Елизабет Тейлър, които скоро след снимките се развеждат

	Кок, Франс Банинг (XVII в.) — холандски милиционер (опълченец); капитан и началник на знаменитата _Нощна стража_; в _Речния свят_ се корумпира

	Коледа — първоначално семеен християнски празник на 25 декември, когато в тесен кръг се отбелязва Рождество Христово; от края на ХIX в. е превърнат от търговците в небивала разпродажба на залежали стоки

	Колелото на ужасите — популярна атракция в увеселителните паркове на _Земята_ след закриването на _Инквизицията, КГБ_ и сенатската комисия на Джоузеф Маккарти

	Колоколамск — град-герой от дълго забулените в мъгла от цензурата „Необикновени истории от живота на град Колоколамск“ на _Илф_ и _Петров_

	Колония за необяснените явления — специален лагер в Сибир, където комунистите затварят всяко явление, което не може да се обясни от марксистко-ленинската философия

	Колъридж, Самюъл Тейлър (1772–1834) — велик английски поет и не толкова велик литературен критик; сънува поемата си за Кублай хан (син на _Чингис хан_), но щом се събужда, забравя част от нея и тя си остава недописана

	Колт — знаменита марка револвери; сръчният моряк Самюъл Колт изработва първия модел от дърво, но в 1835 г. все пак благоразумно патентова стоманената му разновидност

	Компютър — през втората половина на _ХХ в._ хората на _Земята_ наричат с това гръмко име своите примитивни електронни сметачни машинки без зачатъци на интелект

	Комунизъм — 1. утопична представа за рая на няколко милиона шизофреници през _ХХ в._ на _Земята_; 2. тотално зло, сравнимо само с _фашизма_; 3. _евфемизъм_ за опитите на последователите на _Маркс_ и _Ленин_ да унищожат разума; 4. глух коловоз; 5. митичен демон, с който в наше време бабите плашат внуците си

	Конан Варварина (CVII в. пр.Хр.) — 1. митичен кимерийски герой; сее добро с огън и меч на _Земята_; един от захвърлените на произвола на съдбата синове на _стария Хогбен_; 2. култова поредица от Робърт Хауърд, постоянно дописвана и до днес (установени са 2647 продължения от 1039 автори)

	Конгрийв, сър Уилям (1772–1828) — английски артилерийски офицер и изобретател; с помощта на _Хък Хогбен_ създава дългобойна ракета, от която по време на _Наполеоновите войни_ си патят Булон, Копенхаген, Данциг, а сетне и Балтимор

	Конкистадор — 1. участник във великите испански походи за завоюване на Южна Америка през XV-XVI в.; 2. _евфемизъм_ за човек, който граби под претекст, че разпространява _християнството_

	Кон-Тики — 1. легендарен бог на инките; вярата в него е пренесена със сал в Полинезия и той става един от върховните богове на полинезийците; 2. салът, с който _Тур Хейердал_ тръгва от Перу за Таити в преследване на своите илюзии

	Конфуций (европ. име на Кунфудзъ) (551–479 г.пр.Хр.) — велик древнокитайски философ; под влияние на _стария Хогбен_ специално формулира етичните принципи на взаимоотношенията между баща и син; главен опонент на _Лаодзъ_

	Конят на Пржевалски — последният див, но свободен представител на конете на _Земята_; прилича на недохранено пони с по-едър кокал, може би защото живее в Алтай

	Копейка — една стотна от _златната_, а по-късно и от книжната _рубла_; почти до края на _XX в._ мнозина руснаци се изхитряват да живеят с три копейки цял месец

	Копърфийлд, Дейвид (Давид Коткин) (1957–?) — велик американски илюзионист от края на _ХХ в._ (потомък на руски евреи от Одеса); заема псевдонима си от Чарлс Дикенс и дълго време напразно се опитва да омагьоса Клаудия Шифър

	Коран (629) — свещена книга на мюсюлманите; свободен преразказ на _Библията_ с елементи на разсъждение; приятно четиво, ако се изхвърлят призивите за джихад (свещена война) и обещанията, че за убийство на неверник се влиза в рая

	Кордова — древен град в Андалусия (Южна Испания); през X-XI в. е арабско владение и най-голямото културно средище в _Европа_

	Кор Кароли (Сърцето на Карл) — 1. звезда; алфа от Ловджийски кучета; 2. яхтата, с която българинът капитан Георги Георгиев обикаля _Земята_ (1977) и влиза в _Гинес_

	Корнуел (или Корнуол) — най-затънтеният английски окръг; последна духовна крепост на келтите и класически развъдник на мутанти от оловните и урановите мини

	Косово — област в Югославия, населена през _ХХ в._ предимно с албанци и управлявана с голям зор от сърбите

	Котешкият марш (неизв.) — знаменита творба от анонимен автор, използваща само черните клавиши на пианото; дори хората с увреден слух се научават да я свирят за 15 минути

	Котка на горещ, ламаринен покрив (1955) — култова пиеса от Тенеси Уилямс за ролята на секса в семейния живот на _Земята_; донася му наградата Пулицър, а филмовият вариант (1958) на Робърт Брукс прави Елизабет Тейлър суперзвезда

	Кракатау — вулкан в Индонезия; през 1883 г. след ремонт във вилата на _стария Хогбен_ избухва със страшна сила и убива 36 хил. души на околните острови

	Краковският университет — най-старият университет в Полша; основан (1364) от Казимир III Ягело в Краков; дава на света Коперник — първият човек след _Хък Хогбен_, който твърди, че _Земята_ не е център на Вселената

	Крали Марко (1371–95) — легендарен български юнак; деспот на Прилеп, за да измами турския поробител му става васал, а после го прави за смях в народните песни и предания

	Крал Лир (1608–?) — култов герой на Шекспир; красноречив пример как не бива човек да си урежда наследството

	Крачка напред, две назад (1904) — фундаментален труд на _В.И.Ленин_ за танцовите стъпки и финтовете, които трябва да направят комунистите, за да заграбят властта

	Краят на вечността (1957) — грандиозна и мрачна утопия от _Айзък Азимов_ за неумолимия ход на времето и как човек не го свърта в него

	Краят на детството (1953) — култов роман на _Артър Кларк_, в който на земляните им става тясно на _Земята_

	Крей Т3Е — мощен компютър на „Крей Рисърч“ от _ХХ в._; смята се, че е достигал 0,000000091 % от производителността на квантовите си събратя от средата на _ХХIIв._

	Крилатите маймуни (1900–?) — пакостлив, но симпатичен персонаж на Лиман Франк Баум от „Магьосникът от Оз“

	Кристо — вж. Христо Явашев

	Критика на чистия разум (1781) — основополагащ труд на _Кант_, от който става ясно, че чист разум няма, т.е. всички са мръсни мутанти

	Кронщат — морска крепост, построена (1704) от Петър I в устието на Нева да защищава Петербург откъм морето, но през 1917г. не успява да опази града от комунистите

	Крузенщерн, Адам Йохан фон (рус. Иван Фьодорович) (1770–1846) — руски морски офицер; родом от Естония; след доблестно участие в няколко войни, императорът го изпраща на разузнавателна мисия в Тихия океан

	Крузо, Робинзон — прозвище на буканиера Александър Селкърк (1676–1721), изоставен (1704) на необитаем остров; наученото там го прави главен градинар на _Библиотеката_

	Кръгла маса — 1. дъбова маса с диам. 540 см, тежаща 1250 кг, на която крал _Артур_ обича да обядва със своите рицари; днес е окачена на стената в големия салон на замъка Уинчестър; 2. ерзац политическа институция в някои страни на Източна Европа, измислена от комунистите след 1989 г., за да замаже очите на опозицията, та да не настояват за демократични избори

	Куба — предпоследното убежище на _комунизма_ на _Земята_; главен полигон за (неуспешните) атентати на ЦРУ през _ХХ в._

	Кук, Джеймс (1728–79) — велик британски мореплавател и търговец от шотландски произход; обикаля три пъти света с научни и кулинарни цели

	Кукери — мъже, маскирани по стар български обичай на _Куковден_ с овчи кожи, дървени оръжия, звънци, хлопци и чанове; двама от тях (бабата и дядото) симулират в шествието полов акт, та да се наплоди берекет на _Земята_

	Куклен дом (или Нора) (1879) — култова пиеса от Хенрик Ибсен за щастливия живот на _Земята_ през ХIХ в.; скандализира обществеността със злощастния си край

	Куков ден — следващият ден след _Сирни заговезни_, наричан още Чисти понеделник или Кукеровден; на този ден по стар български обичай се организира шествие на _кукерите_, което завършва в дома на царя на дружината с всеобщо напиване

	Кулата в Пиза — един от най-известните наклонени архитектурни паметници на Земята; откакто е построен, все пада, но още не е паднал

	Културната революция в Китай (1966–76) — творческо продължение на комунистическата идея от _Мао Дзедун_; целй чрез избиване на 37 милиона старци, интелигенти и селяни да прочисти съзнанието на китайците от всякакви плевели

	Курилските острови — няколко голи скали в Тихия океан; през _Втората световна война_ руснаците ги отнемат от японците за назидание и дълго не ги връщат

	Кускус — спагетите на _арабите_

	Кушитските владетели (750–656 пр.Хр.) — XXV-тата нубийска династия в _Древния Египет_, основана от Шабака; връща модата държавните глави да се погребват в пирамиди

	Кълбовидна мълния — 1. малка, но мощна светкавица; силата на тока й достига стотици хиляди ампери; появява се над _Земята_, когато на стария _Хогбен_ му се прииска да поиграе футбол; 2. легендарен роман (1961) от Йън Флеминг (а не пиеса от българския класик Иван Радоев!); там Джеймс Бонд отново прави на салата сътрудниците на комунистическите тайни служби

	Къпещата се Венера — не е ясно за коя от едноименните картини на Рубенс, Ван Дайк, Джулио Романо, Пусен и стотици по-некадърни техни подражатели става дума

	Кърия, Чик (1941–?) — велик американски джазов музикант; пръв създава банда с електрическо захранване

	Кьолнската катедрала — най-големият готически храм в Германия (вис. 160 м), строен цели шест века (1248–1880)

	Лазар от Витания — второстепенен герой от Библията; според Евангелието от Йоана (гл.11), гузен, че не помага приживе на брата на две свои последователки, _Исус_ отива до входа на пещерата, където Лазар е погребан от четири дни, и просто казва: „Лазаре, излез вън!“, и става чудо…

	Ламя (или Хала) — чудовище с тяло на змия и глава на куче; според славянската митология е толкова грозно, че _драконът Трифон_ категорично отказва да го бъркат с него

	Ланселот — легендарен рицар; един от дузината постоянно обядващи с крал _Артур_ на _кръглата маса_ и кръшкащ с жена му _Гиневра_; баща на благородния Галахад

	Лаодзъ (псевд. на Ли Ер) (VI-V пр.Хр.) — велик китайски философ; пръв сред земляните открива _Пътя_ към Нищото _и неговата сила_

	Лас Вегас — специално място в пустинята _Невада_(САЩ), където човек доброволно може да загуби илюзиите си

	Лебед, Александър (1951–?) — генерал-лейтенант; участник във _войната в Афганистан_; вечен кандидат за руски диктатор

	Левски, Васил (1837–73) — водач на българското националноосвободително движение срещу турските поробители; по него време българите толкова се нуждаят от светиня, че оставят турците да го обесят и съответно да го обезсмъртят

	Ледът се пропука, господа съдебни заседатели! — любима фраза на Остап Бендер; според _Илф_ и _Петров_ разкрива дълбоката и неразривна връзка между битовото ежедневие и големите исторически събития в комунистическата епоха

	Ленин (револ. псевд. на Владимир Илич Улянов) (1870–1924) — комунистически диктатор в _Русия_; опитва се с научни методи да избие цялото човечеството, обещавайки му светли бъднини, но преди окончателно да се побърка успява да изтреби само пет-шест милиона души

	Ленински съботник (1919–89) — велик комунистически почин бедните и гладните безплатно да работят в почивните дни, за да свършат работата на некадърните държавни служби

	Лено, Джей (1950–?) — най-големият американски зевзек; водещ на ТВ-предаването „Tунайт шоу“ на Ен Би Си; за да му гостуващ, трябва да си суперзвезда със здрави нерви

	Ленън, Джон (1940–80) — гениален музикант; най-ярката звезда в легендарната група „Битълс“; убит от поклонник и канонизиран за светец в средата на _ХХI в._

	Леоне, Серджо (1929–89) — велик италиански филмов режисьор; скрива топката на американците, като наема Хенри Фонда да играе селянин само срещу един пробит долар

	Лета — река на забравата; обитателите на _Библиотеката_ суеверно избягват да се къпят в нея под претекст, че е много замърсена

	Ли — китайска мярка за дължина, равна на 4 991 539 мм (по други данни — на 48 745 см)

	Лилит — първата жена, която _Хогбен_ създава от кал едновременно с _Адам_; в зората на борбата за еманципация тя се скарва с него, избягва от рая и под името Жената на Нощта се залавя за демоничното си дело в _Плодовитата пустота_

	Лисянски, Юрий Фьодорович (1773–1837) — руски морски офицер; жалък съперник на _Хък Хогбен_ в описването на околосветското им плаване под ръководството на _Крузенщерн_

	Лия Органа (1976–?) — чаровна принцеса и голяма приятелка на _Трипио_ от епохата на _Междузвездните войни_

	Лойола, Игнацио (ок.1491–1556) — основател на Ордена на йезуитите; на младини е ударен от гюлле и става свръхчувствителен; в 1522 г. цели три дни изповядва греховете си; канонизиран (1662) за светец

	Лолита (1955) — вещ наръчник за покваряване на тинейджърки и старци от Владимир Набоков

	Ломоносов, Михаил Василиевич (1711–65) — велик руски учен енциклопедист (списва дори първата руска граматика); неговото име носи Московският държавен университет

	Лоното на живота — 1. официалното название на казана във _Фабриката за абсолют_; 2. _евфемизъм_ за детеродния орган на жените на _Земята_

	Лудница — психиатрична клиника на _Земята_, където затварят всеки, който не мисли като другите (комунистите пъхат там който им падне, независимо какво мисли)

	Луи VII Млади (1119–80) — син на Луи VI, крал на Франция; прочува се, като изгаря 1300 души в един храм, предприема Втория кръстоносен поход и се развежда с _Елеонора_

	Луи VIII Лъвът (1187–1226) — син на _Филип II Август_, крал на Франция; управлява само три години, но показва на синовете си как трябва да управляват фамилното наследство

	Луи IX Свети (1215–70) — син на Луи VIII, крал на Франция; пленен в първия сблъсък с арабите, но се откупва; тръгва на лятна почивка в Тунис (Осмия кръстоносен поход), но щом слиза на брега, умира от чума

	Лукас, Джордж (1944–?) — велик американски кинорежисьор, сценарист и продуцент, участник в първите _Междузвездни войни_, създател на _Индустриалните светлини и магии_

	Луцифер (от лат. носител на светлина) — едно от най-ранните превъплъщения на _Мефистофел_ като млад бунтар, водач на въстаналите ангели в рая и предтеча на _комунизма_

	Лучия ди Ламермур (1835) — единствената трагична опера на Гаетано Доницети; най-силно впечатление на познавачите прави достоверността на ловджийския хор в първа картина

	Лъжата — зъл демон на нечестността в _Плодовитата пустота_, служител на Самаел

	Лъки Страйк — древна марка цигари (през _ХХ в._ тютюнопушенето все още е широко разпространено на _Земята_)

	Лю Фудзиен (Фред) (1944–?) — съпруг на _Шуин_ и зет на _Хък Хогбен_; напуска родината си окрилен от мисълта да открие китайски ресторант в България

	Лю Шаоци (1898–1968) — държавен глава на Китай (1959–68) и официален наследник на диктатора _Мао_; вдъхновител на провалилия се „Голям скок“ в икономиката (1958–66) и първа високопоставена жертва на _Културната революция_

	Лян — династия, управлявала Китай от 502 до 556 г., когато император У приема будизма, плъзват първите слухове за _Бялата маймуна_ и _старият Хогбен_ отмъква копринената буба в _Европа_

	Маверик (1994) — култов филм на Ричард Донър за един благороден мошеник (Мел Гибсън), спечелил световното първенство по покер в прерията през XIX в.

	Магелан, Фернандо (ок.1480–1521) — велик португалски мореплавател, погубен от неистовата си жажда да насажда християнството сред гладните аборигени на Филипините

	Магически квадрат — средство за виртуално присвояване и мобилизиране на свръхестествена сила чрез затварянето й в символично изображение на името или девиза на онзи, който я притежава; в него отляво надясно, отдясно наляво, отгоре надолу и отдолу нагоре се чете все едно и също

	Магнаурската школа (IX-XV в.) — най-реномираното висше училище във византийската столица Константинопол; дава на света Константин-Кирил Философ (вж. Кирил и Методий), българския цар Симеон, _Хък Хогбен_ и др.

	Мадам (като нарицателно, без добавка на името) — традиционно прозвище на съдържателка на публичен дом

	Мадам Бовари (1856) — литературен шедьовър на Гюстав Флобер; когато го питат кой е прототипът на неговата героиня, Флобер отговаря: „Мадам Бовари — това съм аз!“

	Мадона — 1. майката на _Исус Христос_ у католиците (православните християни я наричат Св. Богородица); 2. артистичен псевдоним на великата американска поппевица и актриса Мадона Луис Вероника Чиконе (1958–?), вечно разкъсвана между майчините си чувства и разпътните си нрави

	Майкрософт — 1. американска компания, основана от _Бил Гейтс_ и Пол Алън в 1975 г. за търговия със софтуер; 2. най-солената ругатня на програмистите почти до средата на _XXI в._

	Майстора (1928–?) — велик руски историк, автор на роман за Пилат Понтийски, втъкан в _„Майстора и Маргарита“_

	Майстора и Маргарита (1928–40) — гениален роман на _Михаил Булгаков_ за любовта и приключенията на дявола и неговата свита в Москва по време комунистическата епоха; пресъздава в достъпна форма живота на _Исус_ и _Фауст_

	Макаклистър, Синтия (неизв.–?) — неидентифицирана кореспондентка на _Си Ен Ен_

	Макбет (1606–?) — култов герой на Шекспир; най-известният сериен убиец в човешката история

	Макгро, Ан (неизв.–?) — още по-неидентифицирана кореспондентка на _Си Ен Ен_, която не желае да произнася правилно името на _Ралица Василева_

	Макгърк, Ан (сл.1945–?) — митична служителка на _Международния валутен фонд_; от нейното име произлиза новата българска дума за бюджетни икономии „макгърч“

	Макдоналдс — световна верига от закусвални за бързо хранене, основана на 15.4.1955 г. в 9.05 часа от Реймънд Албърт Крок; за двеста години успява да продаде на _Земята_ точно 9 971 549 813 429 хамбургера

	Macintosh Performa 6400 — примитивен _компютър_ на _„Епъл“_ за кратко на мода в 1996 г.

	Маккартни, сър Пол (1942–?) — втората по значение фигура в легендарната група „Битълс“; не е приятел на _Хък Хогбен_

	Максуел, Робърт (истин. Ян Лудвик Хох) (1923–1991) — английски издател (по произход чешки евреин); член на Парламента от лейбъристката партия; забогатява като публикува срещу заплащане мъдростите на всички комунистически диктатори на _Земята_; едно от превъплъщенията на _стария Хогбен_

	Малки трагедии (ок.1830) — цикъл от няколко къси, но брилянтни драми на Александър Пушкин; според различните изследователи включва: „Скъперникът рицар“, „Моцарт и Салиери“, „Русалка“, „_Пир по време на чума_“, „_Каменният гост_“…

	Мало, Ектор (1830–1907) — забравен френски романист, може би защото от малък остава без дом

	Мамигонян, Вартан (неизв.–451) — арменски национален герой; възглавява борбата срещу персийския завоевател и загива за свободата и християнската вяра; далечен предтеча по майчина линия на _Милан Асадуров_

	Манастирът Шао Лин — будистка обител в Китай, основана в V в.; там монасите създават източното бойно изкуство тай чи (кунфу) като по-кратък път към нирвана

	Мане, Едуар (1832–83) — велик френски художник, идеен баща на повечето импресионисти; обичаят му да закусва на тревата завинаги променя облика на живописта

	Мао Дзедун (1893–1976) — най-кървавият комунистически диктатор през _ХХ в._; спечелва надпреварата със _Сталин_, като избива над 63 млн. китайци, но състезанието не е много честно, защото неговият народ е най-многобройният на _Земята_

	Маргарита Николаевна (1928–?) — правнучка на френска кралица; любовница на _Майстора_; продава душата си на дявола и става кралица на неговия бал, за да спаси любовта си; първообразът и се среща у _Гьоте_

	Маринов, Петьо (1950–?) — велик български художник и не по-малко велик кулинар; приятел на _Милан Асадуров_

	Марихуана — за разлика от тютюна, пушенето на този наркотик в _ХХ в._ все още не е легализирано на _Земята_

	Марк Аврелий Антонин (121–180) — велик римски философ стоик и моралист; щом става император, написва трактат към самия себе си

	Маркиз дьо Сад, Донасиен-Алфонс-Франсоа (1740–1814) — френски аристократ с труден за удовлетворяване нагон; споделя тегобите си в _Жюстин, или неволите на добродетелта_

	Маркизките острови — островна група в Тихия океан; част от Полинезия, в която никога не са живели маркизи

	Марков, Георги (1929–78) — български писател, незаслужено запомнен от историята само с факта, че е убит с чадър в Лондон от комунистическите тайни служби

	Маркс, Карл (1818–83) — макар и редови немски философ, успява да измисли невъзможното — научен _комунизъм_, който взема през _ХХ в._ повече жертви дори от _чумната епидемия_

	Марлоу, Филип (1933–?) — най-великият частен детектив на _Земята_; смята се, че благодарение на Реймънд Чандлър яде най-много бой в цялата история на този почтен занаят

	Мартиника — остров от групата на Малките Антили в Карибско море; до 1848 г. робовладелски център, а по времето на хрониките — все още френско задморско владение

	Масонска Искряща звезда — петолъчка, която произлиза от Питагоровата пентаграма и символизира централната проява на Светлината, мистичния център или средището на един разрастващ се свят, манипулиран от _стария Хогбен_

	МАССОЛИТ (абрев. на Московската асоциация на съветските социалистически литератори) — най-многочисленото (3111 членове) градско литературно обединение на _Земята_ през _ХХ в._ с председател _М.А.Берлиоз_

	Мастрояни, Марчело (1923–96) — велик италиански актьор; сключва брак по италиански някъде към 8 1/2 през нощта, води сладък живот и споменава _Хък Хогбен_ в завещанието си

	Мастъркард — кредитна карта, издавана през _ХХ в._ предимно на заслужилите майстори на спорта на _Земята_

	Масхадов, Аслан (1952–?) — началник-щаб на чеченските групировки във войната с _Русия_ (1994–96), по-късно президент на _Чечня_; носи калпак само в официални случаи

	Матадор — 1. шефът на тореадорите, който по право убива бика; 2. култов филм на Педро Алмодовар за един сексуален маниак, дето трепе всичко друго, но не и бикове

	Матусал (ок.8369–ок.7400 пр.Хр.) — син на Енох и дядо на Ной, живее 969 години и влиза в _Гинес_ по дълголетие сред обикновените хора

	Мафия — тайно общество на престъпници; възниква през _Средните векове_ в _Сицилия_ и просъществува на _Земята_ до средата на _XXII в._, когато прераства в галактическо

	Махалото на Фуко — 1. дълго и просто махало, с което Жан Фуко доказва (1851) в парижкия Пантеон, че _Земята_ се върти; 2. едноименен роман (1988) от Умберто Еко, където махалото е само фон на битието като детективска енигма

	Махди (прозвище на Мохамед Ахмед ибн Ас-саид Абдулах) (1844–85/88) — велик мистик и медиум, родом от Нубия; самообявява се за Месия на Пророка и създава истинска империя в Североизточна Африка; умира от тиф в 1885г., но според хрониките живее още три години в пустинята

	Междузвездни войни (1976) — христоматиен филм от епопеята на _Джордж Лукас_ за сблъсъка на _Трипио_ и неговите приятели с поредното превъплъщение на _стария Хогбен_

	Международен валутен фонд — легендарна организация, която се опитва да въведе ред в земната икономика в края на _ХХ в._, като насажда хроничен глад в закъсалите държави

	Международен червен кръст — организация за подпомагане на ранени, бежанци и военнопленници; служителите й съзнателно носят униформи с кръст — идеална цел за снайперистите

	Мейджи — епохата (1867–1912) след периода на _шогуните_, когато Япония се присъединява към модерния свят за ужас на останалите жители на _Земята_

	Мелконян, Агоп (1949–?) — велик български писател, приятел на _Милан Асадуров_ не само по арменска линия

	Менданя де Нейра, Алваро (1541–95) — виден испански навигатор; тръгва от Перу да търси Южната земя, но открива Соломоновите острови; когато пак се опитва да стигне до тях, попада на _Маркизките острови_ и малко преди да ги загуби успява да ги нарече на името на своя патрон маркиз де Мендоса

	Мерлин (V-VI в.) — легендарен магьосник в келтските земи; животът му е описан в „Пророчествата на Мерлин“ (Prophetiae Merlini) и „Животът на Мерлин“ (Vita Merlini)

	Мерлин, Жозеф (XVIII в.) — едно от злощастните превъплъщения на _Хък Хогбен_ като изобретател на ролковите кънки

	Метаморфоза (1916) — култов разказ от Франц Кафка, в който едно насекомо сънува кошмар, че се е превърнало в човек, но се събужда отново насекомо

	Мефисто (1981–?) — едно от многото превъплъщения на _Мефистофел_ през _ХХ в._ на _Земята_, разобличено в едноименния филм на Ищван Сабо

	Мефистофел (1111–?) — незаконен син на _стария Хогбен_, специализирал се в търговия с човешки души; митничар в _Библиотеката_

	Мехмед Али паша (1815–71) — албанец; пет пъти Велик везир (министър-председател); напразно се опитва да спаси _Османската империя_, като я европеизира

	Мила родино — националният химн на българите, в който се твърди, че земята, дала на света _Хък Хогбен_, е земен рай

	Милушкин (име и отчество неизв.) (1842–?) — знаменит майстор-тухлар, крепостен селянин на _Собакевич_; може да иззида печка във всяка къща и на _Земята_, и в _Библиотеката_

	Милър, (Алтън) Глен — велик американски джазов музикант от ерата на суинга; той и оркестърът му стават легенда в края на _Втората световна война_, когато самолетът им уж изчезва на път от Лондон за Париж

	Минералние вµди — районен център в Ставрополския край на _Русия_; на неговото летище кацат всички, призвани да почиват в _Кисловодск_ и останалите курорти наоколо

	Минчев, Александър (1947–?) — велик български археолог; и не по-малко велик колекционер на стари шишета и други стъкленици; голям приятел на _Милан Асадуров_

	Моби Дик (1851) — шедьовър на американския писател Херман Мелвил, ненавиждан от природозащитниците заради омерзителното отношение на главния герой към китовете

	Модиляни, Амедео (1882–1920) — велик италиански художник и скулптор, работил в Париж; много си пада по меланхолични жени с дълги поне като на лебеди шии

	Modus vivendi, лат. (модус вивенди) — начин на живот, възприет извън страните от Източна Европа, където до средата на _XXI в._ изобщо няма живот

	Мойсей (XIII в. пр.Хр.) — първият и единствен божи пророк, тачен и до ден-днешен с еднакво уважение от евреи, християни и мохамедани

	Молиер (истин. Жан-Батист Поклен) (1622–73) — велик френски драматург и актьор; прави се на мним болен и, без да е травестит, посещава училище за жени

	Монголи — родното номадско племе на _Чингис хан_; включва тайджиутите, салджиутите, хатагините, дурбените, икарасите и др.; в края на XI в. приема тибетската религия бон (вариант на митраизма), но самият _Чингис хан_ и целият му род (а също и мнозина от съюзническото племе кераити) са _християни-несторианци_, така се формира своеобразния политеизъм на степта, където е разпространен и будизмът

	Монте Карло — европейският първообраз на _Лас Вегас_

	Морган, сър Хенри (1635–88) — кръвожаден британски пират; след като натрива носа на испанските и холандските си колеги получава от Чарлс II рицарско звание (1674), и дори става вицегубернатор на Ямайка

	Моргана — зла фея; сестра на крал _Артур_ и любима ученичка на _Мерлин_; главната от деветте сестри-стопанки на _Авалон_; в _Библиотеката_ изпада в немилост

	Морето на мрака — традиционното европейско название на Атлантическия океан преди Колумб да го прецапа

	Москва не вярва на сълзи (1980) — култов филм на Владимир Меншов, описващ щастливия живот на работничките в Русия при _комунизма_; носител на _Оскар_

	Мохамед (ист. Абу ал-Касим Мохамед ибн Абдаллах ибн Абд ал-Муталиб ибн Хашим) (ок.570–632) — пророк на Аллаха (арабското име на _стария Хогбен_) и негов син (пратеник) на _Земята_; основоположник на исляма и автор на _Корана_

	Мурано, Андреа и Доменико (XV-XVI в.) — знаменити братя стъклари; дават своя принос в Ренесанса, като създават (1516) огледало от едно парче кристално стъкло, та човек да може да се огледа в цял ръст в него и да открие себе си

	Муратори, Лудовико Антонио (1672–1750) — велик представител на североиталианското просвещение, прочут с нетърпимостта си към всякакви магии и вещици

	Мутри (от гр. букв. тъпа физиономия) — прозвище на мнозина бивши български олимпийски и световни шампиони по борба, кик-бокс и източни бойни изкуства в края на _ХХ в._

	Мъглявината Андромеда — 1. спираловидна _галактика_, видима с просто око от _Земята_ в съзвездието Андромеда; 2. кошмарна утопия (1957) от Иван Ефремов за вовеки веков победилия _комунизъм_ в цялата материална вселена

	Мълчанието на агнетата (1991) — култов филм на Джонатан Дем за любовта между _садиста_ и неговите жертви

	Мъпет шоу (1976–?) — колкото и да не е за вярване, знаменитото телевизионно куклено шоу на _Джим Хенсън_, известно в цялата вселена, е създадено през _ХХ в._ на _Земята_

	Мъртви души (1842) — гениална творба на _Гогол_, предсказваща съдбата на руснаците в _ХХ в._

	Нагасаки — град в Япония; второто открито за чужденци пристанище в епохата _Токугава_; за благодарност американците му пускат атомна бомба през _Втората световна война_

	Нагорни Карабах — около 4400 кв. км скалисти и гористи исконно арменски чукари, преотстъпени (1923) с лека ръка от _Сталин_ на Азербайджан; в 1988 г. обаче местното арменско население въстава и отхвърля чуждия гнет

	На живо от Голгота (1992) — забавен роман на Гор Видал за дискретното отношение на телевизията към светите проблеми на обществото

	На западния фронт нищо ново (1929) — култов роман на Ерих Мария Ремарк за _Първата световна война_ на _Земята_, когато мъжете гният в окопите без минало и без бъдеще; филмиран от Луис Майлстоун за _Оскар_ (1930)

	Найки — предпочитаната от цялото семейство _Хогбен_ марка маратонки, защото носят името на богинята на победата

	Наполеон Бонапарт (1769–1821) — дребен на ръст и властолюбив корсиканец с далечен български корен, първи консул на републиката, а после император на Франция; дава името си на медицинския термин „наполеонов комплекс“

	Наполеонови войни (1792–1815) — започнати от _Наполеон_ под претекст да защитят завоеванията на Френската революция и някак естествено изродили се в средство за увеличаване на френската територия и влияние

	Настрадин ходжа (1206–?) — прочут зевзек и справедлив съдия; за премеждията му се разказват толкова вицове, че 23 града от мюсюлманския свят с гордост се самообявяват за родното му място; само _Хитър Петър_ успява да го надлъже

	НАТО (абр. на Организацията на Северноатлантическия договор) — 1. политическа и военна общност, създадена (1949) с цел да се опази _Свободния свят_ от домогванията на комунистите; 2. лелеяна мечта за повечето българи след 1989 г.

	Националсоциализъм — пищна смесица от социализъм, _фашизъм_ и _расизъм_, забъркана с много кръв от Адолф Хитлер в Германия през първата половина на _ХХ в._

	На четири уши (1962) — черна мелодрама на Питър Шафър; задължително трябва да се играе с „Око под наем“, за да можеш да видиш другия в класическия любовен триъгълник

	Невада — пустинен район в САЩ, обявен за щат, за да може в центъра му _мафията_ да изгради _Лас Вегас_

	Недокоснат от човешки ръце (1954) — първият сборник разкази на _Робърт Шекли_, който тутакси го прави класик и _Милан Асадуров_ го включва в библиотека _Галактика_

	Недосегаемите (1987) — култов филм на Брайън де Палма за самочувствието на _мафията_ и корумпираните полицаи

	Нелсън, Уили (1933–?) — велик американски кънтри певец, пял в дует с всичките си колеги от шоубизнеса през _ХХ в._

	Немейският лъв — чудовище, родено от _Тифон_ и _Ехидна_; опустошава долината на _Немея_ и _Херкулес_ го удушава (1-ви подвиг); този акт и до днес ужасява природозащитниците

	Немея — река в древната Арголида, първоначално известна като къпалнята на _немейския лъв_, а по-сетне гребен канал на немейските игри, конкурентното състезание на _Олимпиадите_

	Немска, Трендафилка (сл.1944–?) — митична българска тонрежисьорка; прави прекрасни дублажи без да знае нито един чужд език, включително и немски

	Неприятният татарин (1995) — култов сборник на _Людмил Станев_ за въжделенията на една пръцкаща мушица

	Нещата от живота (1969) — страшен в буквалния и преносния смисъл филм на Клод Соте за това как една автомобилна катастрофа може да разреши всички проблеми на човека

	Ни чул, ни видял (1958) — тривиална комедия на Ив Робер с Луи дьо Финес, възпяваща бракониерството

	Нищото — нещо, което в първите хроники за историята на _Нищото_ така и не става ясно точно какво е

	НЛО (абр. на неидентифициран летящ обект) — материализирани въжделения на земляните, предизвикани от карантината за контакт с други цивилизации, наложена от _стария Хогбен_

	Нобелова лекция — лекция, която и достойните, и определените през куп за грош носители на Нобелова награда за литература през _ХХ в._ четат, когато я получават

	Нови разследвания (1952) — гениален сборник на _Хорхе Луис Борхес_ за култа към книгите и смисъла на живота

	Новият свят — европейското название на Американския континент, който хората от Стария свят последни откриват

	Ной (ок.8000–7150 пр.Хр.) — дълголетен праведник; приживе си построява ковчег и по време на _потопа_ спасява в него по един екземпляр от всичко живо на _Земята_; след премеждието си засажда лозе и от отчаяние се пропива

	Нонсенс (от лат.) — научен _евфемизъм_ за безсмислица

	Нострадамус, Мишел дьо (1503–66) — знаменит френски лекар и астролог; с помощта на _Хък Хогбен_ успешно пророкува бъдещето на човечеството; най-четеният автор през Ренесанса

	Нощна стража, или Стрелковата рота на капитан Банинг Кок (1642) — знаменита творба на _Рембранд_; най-прочутият групов портрет на милиционери в човешката история

	Нощ след тежък ден (1964) — култова композиция на _Джон Ленън_ и _Пол Маккарти_; разказва за една щура, пиянска вечер след трудовия делник

	Нубийската пустиня — традиционно название на нелегалния земен курорт, предпочитан от алдебаранските лъвици

	Нубия — област в Североизточна Африка от първите прагове на Нил до Червено море; в древността египтяните наричат южната й част Куш, а гърците — Етиопия

	Нуикаумеаматератавахине (полинез. „жена, способна да възбуди и водорасло“) — популярен афродизиак на _Фату Хива_

	Нуку Хива — днешният най-оживен курорт на _Земята_ в края на _ХХ в._ все още е почти девствено, райско островче

	Нулевата сефира — прасефирата или онова, което кабалистите традиционалисти не признават, че предхожда _Дървото на живота_ и го поражда

	Нюман, Пол (1925–?) — велик американски актьор; смята, че няма балами на _Земята_ и затова изяжда по 50 яйца, излегнат върху горещ ламаринен покрив; голям приятел на СъндансКид

	Няма хък-мък — 1. предпочитана ругатня на _стария Хогбен_; 2. любима мъдрост на _Ана-Мария_; 3. епична планетарна хроника от _Милан Асадуров_, с която започват Историите за _Нищото_

	Обитаемият остров (1970) — първа част от епопеята за прогресорите и _странниците_ на братя _Стругацки_, в която Максим Камерер трябва да мине през одисеите на легионер, терорист и каторжник, докато стане землянин

	Огньовете на Свети Елм — блуждаещи човешки души; земната наука наивно ги смята за електрически заряди във вид на светещи кълба, които възникват по време на буря

	Одесос — древното име на гр. _Варна_, основан от гръцки колонисти в VI в. пр.Хр.

	О’Донъл, Лорънс — псевдоним на _Хенри Катнър_

	Ойленшпигел, Тил — весел, славен и много потентен герой от фламандските и германските легенди; подвизите му са увековечени (1886) в блестящия епос на Шарл дьо Костер

	Океан — бисексуален титан, най-старият син на Уран и Гея, прародител на елинските богове, брат и съпруг на Тетия и предполагаем внук на майка на _Хък Хогбен_

	Окото на бурята (1973) — бароков роман на Патрик Уайт за една жена, която иска да я обичана, без да е способна самата тя да обича; носи му Нобелова награда (1973)

	Оксфорд — старинен английски град от другата страна на река Темза срещу _Кембридж_, известен най-вече със своя престижен университет, основан в началото на XII в. и дал на Великобритания около две дузини министър-председатели

	Октябърски — название на хиляди градове, села, махали и паланки в Русия по време на комунистическата епоха; кръстени на месеца, когато по стар стил започва _Великата октомврийска социалистическа революция_

	Омбре (1967) — култов уестърн на Мартин Рит, в който на _Пол Нюман_ изобщо не му пука, че го наричат просто Човек

	Омир (ок. IX в. пр.Хр.) — древногръцки епически поет; най-великият предшественик на _Шекспир_; от него _Хък Хогбен_ се учи как да съчинява оди

	Онон — река в Монголия, която помага на _Хък Хогбен_ да поддържа личната си хигиена в степта през XII-XIII в.

	Oolong Leaf Bud (1978) — най-скъпата марка чай, продавана на _Земята_ в _ХХ в._ ($28,90 за либра, или $57,80 за килограм)

	Ореляно, Франсиско Гонсало де (1505–51) — велик испански конкистадор; съратник на братята Писаро; първи пресича Южна Америка от Перу до устието на Амазонка, а по обратния път се загубва и открива _Елдорадо_

	Орландо (1928) — култов роман от бисексуалната англичанка _Вирджиния Улф_; под формата на автобиография описва част от живота на _Хък Хогбен_ като свой

	Осемнайсетият мажорен аркан от Таро — луната, изобразена в една от най-древните игри на карти Таро като ключ, символ и квинтесенция на херметизма

	Оскар — прозвище на американски академични филмови награди, не винаги раздавани на когото трябва през _ХХ в._

	Османска империя — тюркска държава в Анадола, основана от Осман; благодарение глупостта на Тамерлан и католическа _Европа_ в края на XIV в. прераства в империя, крепяща се на живителните сокове на породените народи (вкл. българския и арменския); смъртен враг на _Хък Хогбен_

	Осмото изкуство — сполучлив опит естетическите принципи и критерии на изкуството в _Нищото_ да се пренесат в материалната вселена под формата на цветя

	Остатъците от деня (1994) — култов филм на Джеймс Айвъри по романа на Кадзуо Ишигуро за генетичната зависимост на английския аристократ от неговия иконом

	Островът на съкровищата (1881–85) — най-известното приключение на духа на болния от туберкулоза Робърт Луис Стивънсън, написано в Швейцарските Алпи

	Островът от предишния ден (1994) — третата семиотична главоблъсканица на Умберто Еко в огледалата на историята

	Отворко (жарг.) — 1. отворен, общителен човек; 2. реплика към човек, който се намесва не на място; 3. служител на фондацията „Отворено общество“ (вж. Сорос)

	Отвъд Африка (1986) — култов филм на Сидни Полак, сниман под формата на любовно писмо от Карин Бликсен за хората и местата, които е обичала; носител на седем _Оскара_

	Отвъдморски емисионен институт — печатницата за пари (с ликовете на френските просветители) за колониалните владения на Франция в края на _ХХ в._

	Отело (1604–05) — гениален наръчник на _Шекспир_ на тема: как да се справим с ревността

	Откровението на Иоана — последната книга на Новия завет за виденията на Св. Иоан Богослов; хората мразят да я четат, защото там са описани наказанията за греховете им

	Отнесени от вихъра (1936) — култов роман на Маргарет Мичъл за любовта; предтеча на „сапунените“ опери; филмовата версия (1939) на Виктор Флеминг носи _Оскари_ на целия екип с изключение на Кларк Гейбъл

	Отоманска империя — френското название на _Османска империя_, което не променя нито облика, нито смисъла й

	Отрицателно битие — 1. същността на живота преди да се зароди, сърцевината на непроявеното или _Плодовитата пустота_, от която според _Кабала_ произлизат всички неща; 2. _евфемизъм_ за естеството на _стария Хогбен_

	Офелия (1600–?) — съпруга на _Хамлет_ и първа дама в _Библиотеката_; активно участват в обществения живот само шапките й

	Охеда, Алонсо де (ок.1468–сл.1510) — велик испански мореплавател от български произход; открива над 3000 км от бреговата ивица на Южна Америка; в историческата наука е познат повече като Драган Охридски

	Охлюв по склона (1965) — гениален и затова дълго инкриминиран роман на братя _Стругацки_ за опитите на Кандид и Перец да се измъкнат от блатото на _комунизма_

	Паджет, Луис — псевдоним на _Хенри Катнър_

	Пакеекее (неизв.–?) — езически духовен водач (_таоа_) на полинезийците в края на _ХХ в._; приятел и донякъде роднина на _Хък Хогбен_; играе поддържаща роля в хрониките

	Памир — планина в Средна Азия, люлка на древните българи след _потопа_

	Панса, Санчо (1605–?) — култов, а според някои главен герой на романа „Знаменитият идалго дон Кихот де ла Манча“ от Мигел де Сервантес; справедлив съдия в _Съда на честта_ към _Библиотеката_ от времето на първите хроники

	Папагено (1791–?) — знаменит ловец на птички от „Вълшебната флейта“ на Моцарт; толкова опашато лъже, че често се налага да му заключват устата с катинар

	Параграф 22 (1961) — блестящ роман от Джоузеф Хелър за сблъсъка на капитан _Джон Йосарян_ с войната като проблем (параграф), пораждащ последствия, които автоматично изключват единствено възможното решение на проблема, сиреч прилагането на параграфа

	Парадоксът на огледалото (1976) — тъжен роман от _Любен Дилов_ за пет дни от щастливия живот на един човек и един киборг в комунистическата епоха

	Парацелз (истин. Теофраст Бомбаст Хохенхайм) (ок.1493–1541) — велик немски лекар и философ; практически изпитва _Кабалата_ на гърба на пациентите си

	Паркър, Чарли (1920–55) — велик американски джазов музикант, когото _Хък Хогбен_ научава да лети като птица

	Парфюмът. Историята на един убиец (1985) — култов роман на Патрик Зюскинд за многото и разнообразни миризми на човешката душа

	Пасионарност — потенциална възможност за развитие, която се влияе от бояджийските цапаници на _стария Хогбен_

	Паскен, Жюл (1885–1930) — велик художник (по произход български евреин), роден във Видин; _Хък Хогбен_ го подтиква да замине за Париж и става човек

	Пастири на нощта (1964) — истинска история за женитбата на сержанта Мартим и разочарованията от престъпната любов, написана от _Жоржи Амаду_

	Патанджали (наричан още Гоникапутра) (II пр.Хр.) — легендарен индийски философ, автор на системата за религиозно вглъбяване „Йога Сутра“, която по-късно на Запад е превърната в най-обикновена гимнастика

	Пауърбук — несполучлив опит на „_Епъл_“ в края на _ХХ в._ да направи що-годе поносим преносим компютър

	Пауър Мак 9400/9500/9600 — още по-несполучливи опити на „_Епъл_“ в края на _ХХ в._ да конкурира персоналните компютри

	Пентагон — 1. петоъгълник; 2. военното ведомство на САЩ, чиято сграда има такава форма за заблуда на врага

	Пепеляшка — заварена дъщеря на Шарл Перо, братя Грим и още 500 автори само в Европа, която вечно си губи обувките; в английския фолклор е позната като Cinderella, в немския — като Aschenbroedel, във френския — като Cendrillion, в руския — като Золушка; а китайската версия е още от IX век…

	Персия — древното име на Иран; възниква в VI в. пр.Хр. като източна деспотия от насилственото обединение на ираноезичните персийски племена при Кир II; смъртен враг на САЩ в края на _ХХ в._ и на _Хък Хогбен_ по рождение

	Петата симфония (Симфония №5 в до минор, оп. 67) (1808) — една от деветте велики симфонии на _Бетовен_, писана под влиянието на _Хък Хогбен_

	Петкан — местен жител на необитаемия остров Мас-а-Тера, където е изоставен _Робинзон Крузо_

	Петров (псевд. на Евгений Петрович Катаев) (1902–42) — велик руски писател, съавтор на _Илф_ и баща на Остап Бендер; обича да натяква на съавтора си да не се шири на дванайсет стола едновременно; съпритежател на Златния телец

	Перестройка — опит на някои комунистически диктатори в края на _ХХ в._ да обхванат необхватното и да го реформират

	Пеши, Джо (1943–?) — велик американски филмов актьор от _ХХ в._ със забележителен ръст и юридически познания

	Пикник край пътя (1971) — култов роман от братя _Стругацки_, преведен на много езици (вкл. и на български от _Милан Асадуров_); описва поразиите от един обяд сред природата на _стария Хогбен_ и служи за основа на филма _Сталкер_

	Пинк Флойд — емблематична за космическия рок група от обратната страна на Луната; опитва се да разруши _Стената_, издигната от _стария Хогбен_ на _Земята_

	Пирамида — 1. геометрично тяло с многоъгълна основа и триъгълни стени, събрани в общ връх; 2. семейна гробница на египетски _фараони_, достигаща на височина до 230 метра; 3. група хора, струпани да възхваляват _комунизма_; 4. финансова организация за изсмукване на спестяванията на глупаците

	Пияна вишна — алкохол, маскиран в шоколадова обвивка и изнасян от България в Русия под формата на бонбониери

	Платон (427–347 пр.Хр.) — велик древногръцки философ; не признава материалното дело на _стария Хогбен_; твърди, че движението е плод на борбата между противоположностите; известен е най-вече като откривател на платоническата любов и опонент на _Аристотел_

	Платонов, Андрей (1899–1951) — велик руски писател, посмъртно заточен в Чевенгур (не е роднина на предходния)

	Плодовитата пустота (на евр. Йецира) — предпоследният несполучлив опит на _стария Хогбен_ да създаде материалната вселена; по-късно му служи като _Свят-прототип_

	Поаро, Еркюл (1920–?) — ексцентричен и егоцентричен белгийски детектив; въпреки таланта на Агата Кристи напразно се опитва да отмъкне славата на _Шерлок Холмс_

	Пои-пои — национално безмесно ястие на полинезийците, което европейците включват в много диети за отслабване

	Покаяние (1987) — култов филм на Тенгиз Абуладзе, сочещ на _комунистите_ пътя към храма

	Поле на мечтите (1989) — маниакално красив филм на Фил Олдън Робинсън за бейзбола и човешките мечти

	Политбюро — колективен орган на комунистическата диктатура на _Земята_, в който някой функционер може да бъде попадне само часове преди да умре

	Полковник Редъл (1984) — блестящ филм на Ищван Сабо за връзката между хомосексуализма, офицерската чест и шпионажа

	Полукс (на гр. Полидевк) — безсмъртен потомък на _Зевс_ (диоскур), син на Леда, брат на Кастор и _Хубавата Елена_, участник в похода на аргонавтите за _златното руно_

	Полша още не е загинала — неофициален национален химн на поляците от времето на _Наполеоновите войни_

	Поляната с дивите ягоди (1957) — класически филм на Ингмар Бергман за тъжната равносметка на един 78-годишен мъж, осъден на самота от самия себе си

	Помаци — българи, приели между XV и XVIII в. мохамеданската вяра, за да се отърват от тежките данъци на турския поробител, но запазили майчиния си език и обичаи

	Поморийски регион — околностите на българския черноморски град Поморие (наричан от древността до 1934 г. Анхиало), където още траките отглеждат грозде; до ден-днешен на морското дъно край града се откриват антични амфори, пълни с хубаво вино

	Помпей — античен град край дн. Неапол, засипан в 79 г. с лава и пепел от вулкана Везувий, защото градоначалникът му отнел една любовница на _стария Хогбен_

	Понци, Чарлс (неизв.–?) — гениален мошеник; създател на първата финансова пирамида в Европа през _ХХ в._

	Попокатепетъл — вулкан в Мексико (вис. 5452 м); откакто _старият Хогбен_ си построява вилата под земята, постоянно дими и изригва

	Попче — предполага се, че е някакъв вкусен вид риба в _Черно море_, който отдавна е изчезнал

	По пътя (1957) — култова творба на Джак Керуак; библията на битничеството и стопаджиите на _Земята_

	Поразяващата ръка (ист. Олд Шетърхенд) — благороден герой от много произведения на Карл Май; приятел на Винету; по-известна от него в прерията е само старата му пушка

	Поразяващите — зли демони на фанатизма, лицемерието и тиранията в _Плодовитата пустота_

	Портос (1844–?) — най-едрият и най-трудният за изхранване от тримата мускетари; шеф на охраната в редакцията на „Втора Земя“

	Порт Стенли — столицата на Фолкландските острови, които аржентинците продължават да наричат Малвински

	По следите на изгубеното време (1913–27) — панорамен цикъл от романи на Марсел Пруст; прецизно изследващи пустотата на човешката душа, любовта и приятелството

	Последното изкушение (1955) — най-правдоподобната биография на _Исус Христос_, за която отлъчват от църквата Никос Казандзакис; филмирана (1988) от Мартин Скорсизи

	Последното оръжие — култов разказ от Робърт Шекли за едно лакомо нещо на Марс, което обича да яде протоплазма

	Потоп — природен катаклизъм, предизвикан от _стария Хогбен_, когато решава да си построи басейн на _Земята_

	Православие — едно от трите основни течения в християнството наред с католицизма и протестантството; ортодоксално по смисъл, успява да внуши безмерно и всепоглъщащо чувство за вина у своите последователи; има 14 автокефални (самостоятелни) черкви, главно на Балканския полуостров, в Близкия Изток и Русия, сред които е и българската, основана в 870 г. и призната за автокефална в 927 г.

	Прелъстена и изоставена (1964) — култов филм на Пиетро Джерми за отношението на католиците към такива хубави жени като Стефания Сандрели

	Пречещите — зли демони на честолюбието и славолюбието в _Плодовитата пустота_; служители на Гагиел

	Приказка за Тройката (1968) — инкриминирано продължение на романа „Понеделник започва в събота“ от братя _Стругацки_ (преведено на български от _Милан Асадуров_)

	Пробка Степан (1842–?) — едър мужик (три аршина и един руп); сръчен дърводелец, чиято мъртва душа _Собакевич_ и _Чичиков_ охотно са склонни да продадат

	Проверката е висша форма на доверие — крилата мисъл на железния Феликс Дзержински, първия шеф на _Чека_, изписвана на видно място във всяко _комунистическо_ учреждение

	Прометей — титан, който научава хората да четат и пишат; да впрягат животни; да строят кораби и да приготвят лекарства от билки; когато отмъква огъня от Олимп и го дава на хората, на Зевс му писва и нарежда да го приковат на скала на края на Земята (в Кавказ) и орел да му кълве черния дроб

	Процесът (1925) — фундаментален роман на _Франц Кафка_ за опита на човека да запази индивидуалността си в сблъсъка с държавната машина, измислена от _стария Хогбен_

	Прудков, Козма (1801–?) — велик руски поет, сатирик и драматург, роден на 11 април, в 23 часа от А.К.Толстой и братята Алексей, Владимир и Александър Жемчужникови; обича да твърди, че е по-полезно да извървиш собствения си жизнен път, отколкото цялата вселена

	Пръстенът на Нибелунга (1853–74) — празнично сценично представление в три дни и една встъпителна вечер от _Рихард Вагнер_; най-дългата опера на _Земята_

	Психоистория — клон на математиката, създаден от _Хари Селдън_ в 12020 г. от Галактическата ера; занимава се с теоретична преценка на вероятностите, отнасящи се до бъдещето

	Пфайфър, Мишел (1958–?) — велика американска актриса; жена-котка и _вещица от Истуик_ (поверително и лично: еталон за красота и сексуалност на 74,3% от мъжете през _ХХ в._)

	Първата световна война (1914–18) — въвлечени са 33 държави и 75% от населението на _Земята_; взема 10 млн. жертви; краят й прекроява картата на света и дава възможност на _Ленин_ да заграби властта в Русия

	Първи закон на роботиката: роботът не може да причини вреда на човека или с бездействието си да допусне да бъде причинена вреда на човека (цит. по 56-то преработено издание на „Ръководство по роботика“ от _Айзък Азимов_, 2058 г.)

	Първичният океан — воден басейн в _Плодовитата пустота_; еманация на живота и извор на страстите в материалната вселена; от връзката му със _стария Хогбен_ се раждат _Гея_ и _Хък Хогбен_

	Първомайски празник на Червения площад — всенародно тържество за прослава на комунизма и Международния ден на труда; на този ден дори концлагеристите в _Сибир_ почиват

	Пътуване извън времето — нещо като телепортирането, само че по-приятно, поне според малцината, които го умеят

	Пътят и неговата сила (на кит. Даодъдзин) (VI в. пр.Хр.) — блестящ философски трактат на Лаодзъ, основа на даоизма; според него хората трябва да насочват всичките си сила към една цел (по възможност благородна), да действат, без да оставят следа и да правят благодеяния на всичко живо

	Пьотцл, Клара (1854–1908) — внучка на _Йохан Непомук Хютлер_ и обична майка на _Адолф Хитлер_

	Работещо момиче (1988) — култов филм на Майк Никълс, с който Мелъни Грифит набързо става звезда за сметка на началничката си Сигърни Уивър

	Рагтайм — 1. импулсивен синкопиран музикален стил; водещо течение в американската популярна музика от началото на _ХХ в._ (според _Скот Джоплин_ е сериозна разновидност на класическата музика); 2. точно толкова задъхан роман (1974) на _Е.Л.Доктороу_

	Радичков, Йордан (1929–?) — велик български писател; в суматохата обича да отглежда верблюди и врабчета

	Райт, Франк Лойд (1867–1959) — американски архитект, приеман за гений; сънародниците му смятат неговата „Къща на водопада“ за едно от 10-те най-велики произведения на изкуството на _Земята_ през II хил. сл. Хр.

	Рамбо (1982–?) — ветеран от Виетнам; преквалифициран от _Силвестър Сталоун_ в герой от _войната в Афганистан_

	Расизъм — силно желание да убиеш някого под претекст, че е представител на друга раса

	Рафаело Санцио (1483–1520) — велик италиански художник и архитект от Ренесанса; създава над 40 платна и фрески с образа на любимия си модел _Мадона_

	Резерватът на таласъмите (1968) — жизнерадостен роман на _Клифърд Саймък_; някои изследователи погрешно смятат, че _Таласъма_ от _Библиотеката_ се подвизава там, но все пак не е изключено да има братовчеди сред персонажите му

	Рейкявик — столицата на Исландия почти на края на света, където също живеят хора

	Рейнбоу — известна марка прахосмукачки в _ХХ в._; цената й е равностойна на седемгодишната заплата на най-скъпо платената домашна прислужница на _Земята_

	Рейни, „Ма“ (псевд. на Гъртруд Приджет) (1886–1939) — една от най-великите и, може би, най-пищните блус-певици на всички времена, наричана „майката на блуса“; когато я мързи, обича да си тананика „ммммммм“ и публиката пее вместо нея

	Рембранд, Харменс ван Рейн (1606–69) — велик холандски живописец; поради неплатежоспособността на клиентите си става майстор на груповите портрети

	Ресторант на края на Вселената (1980) — култов роман на Дъглас Адамс от серията за галактическите стопаджии, дето вечно търсят смисъла на Живота, Вселената и Всичко останало

	Речният свят — 1. мястото, където се пренасят човешките души, щом изживеят отредения им срок на _Земята_; 2. култова поредица от _Филип Хосе Фармър_, описваща живота там

	Рицар — 1. въоръжен конник, васал на по-едър феодал в Западна _Европа_ през _Средните векове_; 2. паж или оръженосец, повишен за вярна служба в оземлен фермер; 3. смел, доблестен защитник на благородна идея или красива жена

	Рицарят, смъртта и дяволът (1513) — изящна гравюра на _Албрехт Дюрер_; христоматиен пример как съвършенството може да се сведе до размери 24,5 на 19,1 см

	Ричард I Лъвското сърце (1157–99) — трети (доста буен) син на _Хенри II_ и _Елеонора Аквитанска_, крал на Англия; спечелва си прякора в Третия кръстоносен поход, но се сдърпва с колегите си монарси и на връщане лежи по занданите им

	Ричард III Плантагенет (1452–85) — надменен, но способен крал на Англия, превърнат в чудовище от пропагандната машина на враговете си; според _Шекспир_ в битката при Босуърт е готов да даде цялото си кралство за един кон

	Робинзон Крузо, или Животът или смайващо чудните приключения на Робинзон Крузо, морякът от Йорк) (1719) — гениално произведение на Даниел Дефо, възпяващо любовта на едноименния главен герой към природосъобразния начин на живот (вж. и Крузо)

	Розе — митично френско трапезно вино; вече не се прави, защото е прекалено тънко за рецепторите на хората в _XXII в._

	Роки Балбоа (1975–?) — голям боксьор, борец за свобода и правдини; благодарение на _Силвестър Сталоун_ побоищата му са филмирани в пет части; носител на _Оскар_ (1976)

	Ронсар, Пиер дьо (1524–1585) — велик френски поет с далечен български корен; ръководител на литературната школа „Плеяда“; пише оди под влияние на приятеля си _Хък Хогбен_

	Росинант (1605–?) — един от малкото коне на Земята, знаменити колкото собственика си (_Дон Кихот_); ако се съди по името му, на младини е бил жребец

	Ротондата — любимо кафене на парижките бохеми в началото на _ХХ в._; там човек можел да си купи истински „Пикасо“ за чаша _розе_

	RS/6000 SP — най-мощният модел _компютри_ на _Ай Би Ем_ през _ХХ в._, използван предимно да симулира ядрени опити и да играе на шах със световния шампион _Гари Каспаров_

	Рубикон — кротка рекичка, служеща за граница между Умбрия и Цезалпийска Галия, която Цезар след дълъг размисъл прецапва с легионите си, за да влезе в историята

	Рум (англ. Rummy; фр. Romme) — семейна игра на карти (с едно или две тестета и четири джокера), предпочитана от жените, които желаят да задържат мъжете си вкъщи

	Руска тройка — древно превозно средство, в което са впрегнати три коня; в Русия и Унгария символизира благосъстояние (българите и арменците предпочитат _мерцедесите_)

	Руски император (цар-батюшка) — прозвище, носено от повечето държавни глави на Русия от XVIII до _XXII в._, макар не винаги да са мъже или пък от руски произход

	Саймък, Клифърд (1904–88) — велик американски писател; на стари години открива, че всичко живо е трева

	Самаел (Сатаниил) — зъл дух, демон на злото, ангел на смъртта и началник на всички сатани; едно от превъплъщенията на _стария Хогбен_ в божествения пантеон

	Самотата на бегача на дълги разстояния (1959) — култова творба на Алън Силитоу за уединението на човешката душа в дългата й битност на _Земята_

	Самуил (неизв.–1014) — български цар; 32 години брани държавата си от византийците, но умира от удар, когато _Василий II Българоубиец_ ослепява 15 хил. негови войни, пленени в _битката при Беласица_

	Сандокан — легендарен пират и най-злият враг на британците в Индийския океан, увековечен в поредица от романи на Емилио Салгари (италианският подражател на Карл Май)

	Сарандън, Сюзън (1946–?) — велика американска филмова актриса; _вещица от Истуик_; когато не защищава Шон Пен като адвокат си търси Клиентът; приятелка на Телма и Луис

	Сасаниди (224–651) — персийска династия; по нейно време главно дворцово развлечение са войните с _Армения_ и _Византия_

	Сатирикон (I в.) — фундаментално изследване на философията на секса и пиршествата от Гай Петроний, от което за съжаление са оцелели само части от XV и XVI книга; блестящо филмирано (1969) от _Федерико Фелини_

	Sator arepo — встъпителните думи на девиза „Sator arepo tenet opera rotas“ (Сеячът зад плуга или на нивата си ръководи работата); изписан в _магически квадрат_ (с 5 реда и 5 колони) дава власт на посветените върху съзидателните въртопи и космогоничната сватба на Огъня и Водата, пораждаща сътворението

	Сахара — най-голямата пустиня на _Земята_, където по традиция се провеждат всевъзможни ралита (вкл. с камили)

	Сахаров, Андрей (1921–89) — велик руски дисидент; атомен физик; доживява _перестройката_ само защото на младини участва в създаването на водородната бомба

	Свети Стефан (I в.) — първомъченик и архидякон (най-личният от 7-те дякони на православната вяра); духовната му сила и мъдрост толкова дразни тълпата в Ерусалим, предвождана от бъдещия апостол Павел, че го пребиват с камъни

	Светла личност (1928) — култова повест на _Илф_ и _Петров_ за особеното тесто, от което е направен чиновникът в комунистическата епоха; заляга в основата на _Златния телец_

	Свещеният Граал — 1. легендарна смарагдова чаша от семейния сервиз на _стария Хогбен_, с която _Исус Христос_ пие на Тайната вечеря, а после Йосиф Ариматейски събира в нея кръвта от разпятието; лелеяната мечта на всеки _рицар_, масон, тамплиер и иманяр; 2. тайното Евангелие на Тома

	Свят-прототип — кабалистично прозвище на _Плодовитата пустота_ от времето, когато _старият Хогбен_ я насилва да стане люлка на материалната вселена

	Северна Корея — последното убежище на комунизма на _Земята_; по време на първите хроники жителите й мрат като мухи от глад

	Северозападният път — легендарният по-пряк път от Западна Европа до Индия и Китай през Северния полюс

	Седемте самураи (1954) — култов филм на Акира Куросава за неколцина японски обеднели _рицари_ от XVI в.; за разлика от своите заможни колеги те не палят селата, не отнемат храната на селяците, не изнасилват жените им и стават герои

	Седмата вълна — морското съответствие на седмата тръба в _Апокалипсиса_; обикновено предизвиква цунами

	Седмото небе — 1. най-горният кат на онова, което е над главите на хората на _Земята_; 2. според будизма, исляма, китайската философия и _Данте_ най-високото йерархично равнище на духовния екстаз, който, разбира се, се постига, когато изкачиш предшестващите шест небеса; 3. според Василидовата ерес едно от 365-те небеса; 4. според вярванията на племето бамбара мястото, откъдето вали дъжд

	Селдън, Хари (1951–?; 11988–12069 от Галактическата ера или 79–160 г. от ерата на Фондацията) — велик математик; създател на _психоисторията_; близък роднина на _Айзък Азимов_

	Селинджър, Джеръм Дейвид (1919–?) — неизвестно защо най-четеният писател в американските университети през 60-те години на _ХХ в._

	Селифан (1842–?) — простоват мужик, обичащ да си попийва и да кълне конете, колар на _Чичиков_ на _Земята_, но изоставен от господаря си в _Библиотеката_

	Семената на злото — _евфемизъм_ за материалните зародиши, съхраняващи културата на _Нищото_

	Сенките на забравените прадеди (1965) — лиричен филмов екшън на Сергей Параджанов (Саркис Параджанян) за епичната вражда между два рода в забравената от бога гуцулска земя; карпатски вариант на Ромео и Жулиета (и духовете)

	Сервантес Сааведра, Мигел де (1547–1616) — най-великият испански писател на всички времена; бурният му живот може да съперничи дори на патилата на _дон Кихот_

	Серифен шрифт — букви, чийто ъгли са увенчани с къси орнаменти или стилни финтифлюшки; оригиналните издания на първите хроники са набрани със серифния шрифт „Нютън“

	Сиамски близнаци — деца, родени сраснали един с друг и често с общи органи; по името на китайчетата Чан и Ен, които се пръкват тясно обвързани в Сиам (дн. Тайланд) през XIX в., по-късно се преселват в САЩ, оженват се за различни жени и им се раждат по няколко по-обикновени деца

	Сиатъл — столица на щата Вашингтон; през _ХХ в._ е врата към Аляска и седалище на „Боинг“; през _ХХI в._ процъфтява покрай _Изследователския център за генетични корекции_

	Сибила (неизв.-ок.1196) — съпруга на Танкред, последния нормански крал на Сицилия, и кралица-регент на невръстния Уилям III; предполага се, че умира в занданите на _Хайнрих VI_

	Сибир — територия, простираща се на 10 млн. кв. км от Урал до Тихия океан; цял век руснаците се мъчат да я превърнат в най-големият концентрационен лагер на _Земята_, но едва в 1917 г. комунистите успешно решават тази задача

	Си Ен Ен — мултимедийна корпорация, създадена в _ХХ в._ от Тед Търнър на _Земята_ като кабелна мрежа за новини; постепенно прераства в новинарска телевизия на Вселената

	Син на небето — официалната титла на китайските императори, която, разбира се, не отговаря на съдържанието

	Сирни заговезни — светъл православен празник седем недели преди Великден; на този ден по-младите искат прошка от по-възрастните и сетне им е позволено да волнодумстват; приключат всички сватби, защото следват Великите пости; прескачат се огньове, хамка се халва и се хвърлят запалени стрели в дворовете на момите; изобщо пада голям купон

	Сицилия — красив италиански остров; неплодородната му чукари го принуждават да стане люлка на _мафията_

	Скайуокър, Люк (1976–?) — пословичен герой от _Междузвездните войни_; в разказите на _Трипио_ за епичните битки фигурира най-вече като негов приятел

	Скарлати, Алесандро (1660–1725) — велик италиански композитор; след като написва цели 115 опери-серии (сериозни опери), най-сетне успява да утвърди _ария ди капо_

	Скарлати, Алесандро (1937–96) — митичен гангстер и контрабандист на оръжие; някои изследователи предполагат, че е пра-правнук на предходния, а други смятат, че е недодялано превъплъщение на _Мефистофел_ на _Земята_

	Сквернословното магаре — зъл демон на леността в _Плодовитата пустота_

	Собакевич, Михаил Семьонович (1842–?) — недодялан и безкрайно стиснат помешчик; без да му мигне окото, с удоволствие продава _мъртви души_ и на _Земята_, и в _Библиотеката_

	Солана, Хавиер (1942–?) — митичен шеф на _НАТО_; за разлика от своя предшественик не обича да се вози на трабант и _България_ дълго чака да влезе в отбранителния съюз

	Соларис (1961) — култов роман на Станислав Лем за несъвършенството на човека в очите на всяка мислеща планета-океан; иносказателно филмиран (1973) от Андрей Тарковски

	Сорбона — висше училище, основано (1253) от Робер дьо Сорбон; ядро на Парижкия университет и Френската академия на науките; _Хък Хогбен_ и _Анри Дювал_ учат там само за престиж

	Соломон (Х в. пр.Хр.) — най-великият цар и мъдрец на Израел; син на Давид; автор на много глави от Стария завет

	Сорган Шира — поредното превъплъщение на _старият Хогбен_ в опита му да възкреси харема си от времето на _Бялата маймуна_ този път с монголки

	Сорос, Джордж (1930–?) — виден борсов спекулант от унгарски произход; Карл Попър му отваря очите как да спечели пари и основава фондация „Отворено общество“

	София — столицата на _България_, в която _Хък Хогбен_ мрази да стъпва, защото няма море

	Софокъл (ок.496–406 пр.Хр.) — велик древногръцки поет, привърженик на театралната реформа; за радост на актьорите въвежда трети герой в драмата, увеличава броя на хористите, намалява хоровите части и уголемява диалога

	Сочи — руски курорт на брега на _Черно море_; единственото място в _Русия_, където човек може да се стопли

	Спилбърг, Стивън (1947–?) — велик американски филмов режисьор; големите му челюсти в цвят лилаво и дружбата с Индиана Джоунс и разни извънземни от третия вид дълго му пречат да влезе в списъка на Шиндлер за _Оскар_ (1993)

	СПИН (абр. на Синдрома на придобитата имунна недостатъчност) — неизличима и смъртоносна болест, с която _старият Хогбен_ дарява човечеството през _ХХ в._, когато вижда, че _комунизмът_ няма да даде очакваните плодове

	Сражаващите се Глави — зли демони; служители на Таумиел и главни надзиратели в _Плодовитата пустота_

	Сребърни куршуми — незаконни средства, използвани до края на _ХХI в._ за саморазправа с духове

	Средните векове — тъмна страница от историята на _Земята_; започва в V в., осветена е за кратко от Възраждането и продължава и до-ден днешен в много страни

	Сталин (революц. псевд. на Йосиф Висарионович Джугашвили) (1879–1953) — комунистически диктатор в _Русия_; побеждава в социалистическото съревнование с _Ленин_, като избива над 10 млн. души; _фашистите_ му помагат да затрие още 20 млн.

	Сталкер (1979) — култов филм на Андрей Тарковски по мотиви от романа _„Пикник край пътя“_ на братя _Стругацки_ за непостижимостта на щастието на _Земята_

	Сталоун, Силвестър (1946–?) — митичен филмов актьор от средата на _ХХ в._; говори се, че е по-голям бабаит от _Роки_ и _Рамбо_, взети заедно

	Станев, Людмил (1959–?) — велик български писател; израства на Улицата и става ненакърним приятел на _Милан Асадуров_

	Старият Хогбен (неизв.–никога?) — прозвище на предполагаемия създател на материалната вселена и генератор на всички беди в нея; баща на _Хък Хогбен_, _Христос, Дракула_ и милиони други невинни създания; Главното зло в хрониките

	Стената (1979) — култов албум на _Пинк Флойд_ за безсмислието на човешкия живот между стените, издигани от _стария Хогбен_; великолепно филмиран (1982) от Алън Паркър

	Стингър — американска тактическа ракета от класа „земя-въздух“; в първата хроника явно става дума за модификация на _стария Хогбен_ от класа „земя-земя“

	Стогодишната война (1337–1453) — дълга и кървава разправия за земи между Франция и Англия; помага на _чумната епидемия_ да отнеме живота на безброй техни поданици

	Стоичков, Христо (1956–?) — най-добрият български футболист през _ХХ в._; цар на скритите мисли и скритите пасове

	Стоун, Шарън (1958–?) — митична американска актриса; толкова е чувствителна към първичния инстинкт на мъжете, че цели 40 години остава мома

	Стоянова, Людмила (1949–?) — видна българска литературна критичка с голям принос в библиотека „_Галактика_“; първа проявява интерес към хрониките за историята на _Нищото_

	Страдивариус — цигулките с най-съвършен звук на _Земята_, създадени в XVII-XVIII в. от италианския майстор Антонио Страдивари; твърди се, че и синовете му не го посрамват

	Стрийп, Мерил (Мери Луис) (1949–?) — велика американска филмова актриса; момиче на френския лейтенант и на ловеца на елени; отвъд Африка харесва мостовете на Медисън; носителка на _Оскар_ (1982) за увлечението си по евреите

	Стругацки, Аркадий (1925–1991) — велик руски писател и японовед, брат и съавтор на следващия; развъжда охлюви по склона на преизподнята

	Стругацки, Борис (1933–?) — велик руски писател и астроном, брат и съавтор на предходния; обича да яде охлюви на всеки пикник по пътя

	Студената война (1945–89) — дълъг период след _Втората световна война_ на _Земята_, когато традиционните демокрации с трепет очакват _комунизмът_ сам да рухне

	Стъклена плацента (разг. стъкленица) — съд, където _старият Хогбен_ държи миниатюрни копия на някои обичани и мразени свои роднини

	Стърджън, Тиодор (1918–?) — велик американски писател с повече от човешки пристрастия към бавните скулптури

	Субект от кавказка националност — 1. горд и войнствен представител на народите, населяващи _Кавказ_; 2. съдържател на сергия на московски пазар; 3. шмекер, крадец и бандит в руския фолклор

	Судан — днешната арабска провинция в _ХХ в._ е самостоятелна Държава на правоверните гладни

	Сулдус — племе, генетично обременено от _стария Хогбен_ и подчинено в XII в. на монголите-тайджиути

	Суматоха (1966) — изящна пиеса от _Йордан Радичков_; възпява кошмарния бит и богатата душевност на българите през _ХХ в._

	Сун Ятсен (1886–1925) — велик лекар и объркан китайски революционер; първо се бори за демокрация, а после сключва съюз с _комунистите_

	Събитията в Унгария през 1956 г. — _евфемизъм_ за кървавото потушаване на въстанието срещу _комунистите_

	Съветски юноши мечтаят за космически полети — ретротечение в руската скулптура; възниква след полета на _Гагарин_ като доказателство за неговите исторически корени

	Съдбата чука на вратата — прозвище на първите четири такта от _Петата симфония_ на _Лудвиг ван Бетовен_; по морзовия код (···-) описват знака за победа (V)

	Сън в лятна нощ (1595–96) — според някои най-великата, а според други една от многото велики комедии на _Шекспир_

	Сън Ентърпрайсис 6000 — един от най-мощните компютри на _Земята_ през 1996 г.; достига 0,00000084 % от производителността на събратята си в средата на _ХХII в._

	Сърцето на дракона (1996) — култов филм на Роб Коен и Денис Куейд; парите на продуцентите стигат само за гласа на Шон Конъри и се налага да го направят анимационен

	Сянката (1994) — реалистичен филм на Ръсел Мълкей за оживелите тибетски спомени на _Хък Хогбен_ през 30-те години на _ХХ в._; ролята му се изпълнява от приятеля му Алек Болдуин

	Таити — в края на _ХХ в._ на този прекрасен тропически остров все още няма нито едно посолство на извънземни

	Тайкуондо — корейска разновидност на карате с елементи от традиционното местно бойно изкуство тайкуон; характеризира се със зловещи балетни подскоци

	Тайсън, Майк (1966–?) — световен шампион (1987–90) по бокс; влиза в затвора за изнасилване; когато се опитва да се върне на ринга, яде бой от _Холифийлд_ и му отхапва ухото

	Тазиев (Тазиеф), Харун — псевдоним на _Хък Хогбен_, с който подписва (1983) книгата си за вулканите на Земята

	Таласъма (1599–?) — злощастно театрално привидение; тъй като _Шекспир_ вечно му отрежда ролята на статист във всичките си драми, в _Библиотеката_ не спира да дрънка

	Таоа — лечител, съдия, магьосник, учител, изповедник, наставник; духовен, културен и политически водач в Полинезия

	Таргутай-Кирилтух (ок.1122–?) — главен нойон (второстепенен вожд) на монголите тайджиути; приятел на _Есугей-багатур_

	Тартар — мрачно подземно царство-затвор; там провинилите се пред _стария Хогбен_ богове отбиват наказанието си, като приготвят специален сос от майонеза, ситно нарязани кисели краставички, зърна капри, лук, магданоз, черен пипер и кисело мляко

	Татари — естествените врагове на монголите в степта през XII в.; не почитат нито Буда, нито Митра, нито Христос, а изповядват индийското учение _кам_ и шаманите им твърдят, че вселената се дели на три свята — в средния живеят хората и зверовете, а горният и долният свят се обитават от духове

	Татарската пустиня (1940) — сюрреалистичен шедьовър на _Дино Будзати_; в него, разбира се, не става дума за никакви _татари_, а за поклон пред _Кафка_

	Твен (Туейн), Марк (псевд. на Самюъл Лангхорн Клемънс) (1835–1910) — велик американски писател и журналист; пословичен зевзек; баща на Том Сойер, Хъкълбери Фин и един янки в двора на _крал Артур_

	Текила — силна мексиканска ракия; предпочитано средство за раздвижване на кръвта от хора с ниско самочувствие

	Тел, Вилхелм — легендарен швейцарски борец за свобода; национален герой; обича да тренира стрелба с лък, като за мишена използва ябълки, поставени върху човешки глави

	Телевизионна мрежа (1976) — филм на Сидни Лъмет, толкова бликащ от страсти, че последната воля на сценариста Пади Чайевски донася първия _Оскар_ на Фей Дънауей

	Темида — древногръцка богиня на правосъдието, мразена от всички крадци, убийци, комунисти и тем подобни

	Теофраст (372–287 пр.Хр.) — велик гръцки философ, съратник, ученик и приятел на _Аристотел_; увековечава в книга мисълта на Хераклит „Характерът на човека е неговата съдба“

	Тераи (1778–1834) — брат и правоприемник на вожда на _Нуку Хива_ в началото на XIX в.; първият човек на _Земята_, успял да обедини в една партия вегетарианци и канибали

	Терминаторът (1984–?) — виден борец за свобода от вселенски мащаб (по-голям бабаит и от _Шварценегер)_; марсианските му подвизи са филмирани от Джеймс Камерон

	Тибет — най-високото и обширно плато на _Земята_, майка-хранилница на _будизма_ и родина на шерпите; отправен пункт за покоряване на хималайските върхове

	Тилилейски гори — далечни, незнайни и непристъпни планини, където славянските заклинатели изпращат злото, когато баят за уроки

	Тимур (нарич. още Тамерлан и Тимурленк) (1336–1405) — велик наследник на _Чингис хан_; Тимур и неговата команда успешно провеждат над 20 военни похода, но така и не успяват да попречат на създаването на _Османската империя_

	Тифон — сторъко и стоглаво чудовище; син на _Гея_ и _стария Хогбен_, съпруг на _Ехидна_, баща на цяла сюрия изроди: _Цербер_, лернейската _хидра_, двуглавото куче Ортос, Химера, _немейския лъв_, орела, кълвал дроба на _Прометей_, и тиванския Сфинкс

	Тоалетно казанче — гениално, дълго недооценявано изобретение (1596) на _Хък Хогбен_ (в съавторство със сър _Джон Харингтън_); създава много работни места за водопроводчици

	Тойнби, Арнолд (1889–1975) — велик английски учен; написва десеттомно „Изследване на историята“, което по-умни от него съкращават на два тома, без да пострада

	Токугава — 1. синоним на епохата Едо (1603–1867), когато японците все още не заливат Земята с автомобили, аудио и видео техника; 2. династия от _шогуни_, управлявали Япония в едноименния период, без да досаждат на останалия свят

	Тома Неверни Близнака — най-мнителният от 12-те апостоли на _Христос_; не вярва във възкресението му, докато не се уверява с очите си, че има белези от гвоздеите по ръцете

	Топ Гън (1987) — култов филм на Тони Скот за скучния живот на американските летци без _бърбън_ и битки

	Тотли Тауърс — легендарен английски замък; обитателите му играят все главни роли в много книги на _П.Г.Удхаус_

	Траминер от Хан Крум — митично бяло вино, най-доброто произвеждано в България; вкусовите му качества нямат аналог на _Земята_; с него _старият Хогбен_ подобрява вкуса на своята амброзия

	Транзистор — първобитен полупроводников елемент, прадядо на примитивните интегрални схеми; в средата на _ХХ в._ е синоним на първите преносими радиоприемници

	Трипио (1976–?) — робот, по-критичен към околните от най-взискателния английски прислужник; геройски се забърква в първите _Междузвездни войни_ на страната на добрите

	Триумфалната арка — 1. 50-метров монумент в центъра на парижкия площад „Шарл дьо Гол“ (бивш „Етоал“); там са изписани имената на 386 генерали на Наполеон, 96 негови победи и е погребан един незнаен войн; 2. култов роман (1946) на Ерих Мария Ремарк за абсурдността на живота преди, по време, пък и след _Втората световна война_

	Трифон (1806–?) — двуглав холографен дракон, син на _Хък Хогбен_, с претенции да е главен герой на хрониките; в Градината на вселената се самообявява за _Тифон_ I Великолепни

	Трифон Зарезан (истин. Свети мъченик Трифон) (ок.225–50) — благочестив християнин; изцерител на дъщерята на римския император Гордиан III; в _България_ е по-известен като покровител на лозарите; неговият светъл православен празник се чества със зарязване на лозите (не винаги) и с голямо напиване (винаги) от 1 до 14 февруари, когато изтрезнелите отбелязват и католическия празник на Свети Валънтайн

	Трифонов, Тинко (1950–?) — велик български писател, журналист и преводач; вещ изследовател на ветроходството; издава прекрасна книга за околосветското плаване на _Кор Кароли_

	Тричленка — _евфемизъм_ за набързо скалъпена комунистическа пародия на съд от трима _чекисти_; отправен пункт за отвъдното или поне за по-близките лагери в _Сибир_

	Тройка — съкр. название на Тройката (_Тричленката_) по рационализиране и утилизиране на необяснените явления (ТПРУ на НЯ) от знаменитата приказка на братя _Стругацки_; еманация на _комунистическото_ отношение към живота изобщо

	Трол — свръхестествено същество (според някои великан, според други джудже, а понякога и вещица); събира пътен данък, когато минаваш нощем през скандинавските земи; денем е безопасно, защото на слънце се разпада или вкаменява

	Труман, Хари (1884–1972) — 33-тият американски президент; бивш банков чиновник, фермер, началник на поща, и бизнесмен; богатият му опит го прави един от най-силните президенти на САЩ за всички времена

	Търнър, Катлин (1954–?) — велика американска филмова актриса; подарява скъпоценния камък на Нил на семейство Роуз, преправяйки си гласа като на заека Роджър

	Удхаус, Пелъм Гренвил (1881–1975) — знаменит английски писател и ексцентрик; благодарение на прислужника се Джийвс живее дълго макар често да си слага стрихнин в супата

	Ужилването (1973) — класически филмов справочник за обиране на мошеници от Джордж Рой Хил; носител на _Оскар_

	Уиндоус’95 — първият системен софтуер на _Земята_, продаван от _Бил Гейтс_ и по бакалиите в края на _ХХ в._

	Укротяване на опърничавата (1593–94) — гениален наръчник на _Шекспир_ за оправяне на семейните отношения

	Улф (Аделайн), Вирджиния (1882–1941) — велика английска писателка; изпада под силното влияние на _Хък Хогбен_ и се заключва в потока на собственото си съзнание

	Уортън, Уилям (1927–?) — велик неидентифициран американски писател, а може би и френски художник; става татко преди да изживее последната си любов и от гордост развъжда пилета и илюзии

	Уорън, Робърт Пен (1905–89) — американски поет, писател, критик, учител и моралист от най-висока класа; дълги години втълпява на цялото кралско войнство 36 поеми, но то така и не разбира какво е това демокрация и поезия

	Фабрика за абсолют (1922) — знаменит фейлетон от Карел Чапек с обем на роман; вещае мрачните последици от настъпването на атомната ера на _Земята_

	Фанфан Лалето (1952–?) — френски новобранец от XVIII в., еднакво ловък в битките и в любовта; обезсмъртен от Жерар Филип в едноименния филм на Кристиан-Жак

	Фараон — 1. държавен глава в _Древния Египет_; 2. шеф на финансова _пирамида_ в _България_ в края на _ХХ в._

	Фармър, Филип Хосе (1918–?) — велик американски писател, притежател на _Речния свят_ и няколко частни вселени

	Фату Хива — вълшебен остров, перлата на _Френска Полинезия_ през _ХХ в._, родно място на _Пакеекее_ и _осмото изкуство_

	Фауст, д-р Йоханес (Георг) (1480–?) — пътуващ астролог, магьосник и дребен мошеник; когато става виден учен, продава душата си на _Мефистофел_

	Фауфау — полинезийска красавица; съпруга на _Пакеекее_; _старият Хогбен_ наужким я уморява от тиф, за да може по-късно да му стане _зомби-_любовница

	Фашизъм — 1. утопична представа за расово чист рай на няколко милиона шизофреници през _ХХ в._ на _Земята_; 2. тотално зло, сравнимо само с _комунизма_; 3. _евфемизъм_ за опитите на последователите на Хитлер и Мусолини да унищожат разума; 4. глух коловоз; 5. митично същество, с което и до днес еврейските баби плашат внуците си

	Феликстоу — пристанище в Англия, оживено средище на контрабандисти от средата на ХIV до края на _ХХI в._

	Фелини, Федерико (1920–93) — един от най-великите филмови режисьори на _Земята_ за всички времена; по пътя за Рим се отдава на сладък живот в 8 1/2 с Джинджър и Фред

	Филип II Август (1165–1223) — френски крал, главна фигура в Третия кръстоносен поход; постоянно се дърли с англичаните за наследството на _Елеонора_ и с папа Селестин III заради анулирания си брак с _Ингеборг_

	Фишер, Робърт (Боби) (1943–?) — най-великият шахматист на _Земята_; на 29-годишна възраст става световен шампион, но му омръзва да бие всички и престава да играе

	Флобер, Гюстав (1821–80) — велик френски писател; пише ужасно бавно и прецизно, защото едничката му цел е да създава красота (вж. Мадам Бовари)

	Форд, Хенри (1863–1947) — легендарен американски индустриалец; първи започва да произвежда автомобили и работници на конвейер

	Франкенщайн — 1. легендарен готически роман (1818) от Мери Шели за житието-битието на нещастно чудовище, създадено от частите на различни трупове; 2. окултен учен от едноименния роман; създател на чудовището, което го убива; 3. филм (1931) на Джеймс Уейл, в който английският актьор Уилям Прат си прикачва комунистическия псевдоним Борис Карлов, за да изглежда по-страшен; 4. евфемизъм за изрод, създаден по научен път

	Фрейзър, Джеймс (1854–1941) — велик английски етнолог, приживе собственик на _Златната клонка_

	Френска Полинезия — въпреки твърденията на някои историци в края на _ХХ в._ тази част от Океания все още е отвъдморско, сиреч (полу)колониално владение на Франция

	Френската революция (1789–94) — въстание на третото съсловие срещу господството на дворянството и духовенството; ражда великата илюзия „Равенство, братство, свобода“

	Хабърд, Л. Рон (1911–86) — луд американски писател; умира от страх по време на мисия „Земя“ и посмъртно е обявен за велик учен, създател на сциентологията

	Хавел, Вацлав (1936–?) — поет, драматург, дисидент, политически затворник и президент на Чехия; приятел на Ярослав Сайферт и _Хък Хогбен_; Милош Форман го научава да обича киното и актрисите

	Хайнлайн, Робърт (1907–88) — велик американски писател; от странник в странна страна се издига до първи командир на звездните рейнджъри и поема по пътя на славата

	Хайнрих VI (1165–97) — син на Фридрих Барбароса; немски крал и император на Свещената римска империя с голям афинитет към чукарите на _Сицилия_

	Хайредин — митичен арабски герой, повелител на всякакви дракони (вкл. и холографни); личен враг на _Трифон_

	Хайям, Омар (псевд. на Хияс Ад-Дин Абул-Фатх Омар ибн Ибрахим) (1048–1131) — мистик, скептик, безбожник, покварен сътрапезник, лаком винопиец, най-ученият мъж на века, доказателство за истината, цар на всички философи, автор на знаменитите рубаи, в които няма една излишна буква

	Хакер — 1. пират в киберпространството; 2. любознателен човек, който изпитва удоволствие по собствена инициатива да открива пропуските в сигурността на информационните системи; 3. професия на много млади българи в края на _ХХ в._

	Хамаршолд, Даг Хялмар Агне Карл (1905–1961) — велик шведски дипломат, син на бивш министър-председател; генерален секретар на ООН (1952–61), убит от _стария Хогбен_ в Конго; носител на Нобелова награда за мир (1961)

	Хамлет (1600–?) — знаменит герой на най-гениалния и най-универсалния наръчник на _Шекспир_ за справяне с всякакви умозрителни трудности в живота; оцелява като шеф на правителството в _Библиотеката_ и след _Апокалипсиса_

	Хампарцумян, Магърдич (647–728) — предприемчив арменец; мотивиран от _стария Хогбен_ със солидна сума, се преселва в България; става приемен баща на _Хък Хогбен_ и грижовно го отглежда до 18-годишна възраст

	Хампарцумян, Хампарцум Магърдич — кръщелното име на _Хък Хогбен_ при раждането му в България; повечето изследователите отдавна са отхвърлили становището, че Хампарцум е арменският вариант на името _Хамлет_

	Хамънд, Кейт — псевдоним на _Хенри Катнър_

	Хаос — метафора на _Хезиод_ за _Плодовитата пустота_; поетът използва думата „зея, зяпам ошашавен“, но по-късно някои умници я преиначаван на „лея се, изливам се“, сиреч създавам бъркотия

	Харвард — най-старото висше училище в САЩ, основано през 1636 г. в _Кембридж_, щата Масачусетс; копието на английския _Кембридж_ дава на света шест американски президенти, тринайсет писатели и _Анри Дювал_

	Харем — 1. всички жени и наложници на един мъж на _Земята_ (според хрониките _старият Хогбен_ има няколко трилиона любовници, а синът му _Хък_ — около двеста); 2. строго охранявано женско отделение в мохамеданска къща

	Харингтън, сър Джон (1561–1612) — виден царедворец, преводач и писател в двора на кралица Елизабет; тъй като е пословично мързелив и вманиачен на тема хигиена, съвместно с _Хък Хогбен_ изобретява _тоалетното казанче_

	Харисън, Хари (1925–?) — велик американски писател и още по-велик картоиграч, известен по всички казина във Вселената с прозвището Стоманения плъх

	Хармс, Даниил (псевд. на Даниил Иванович Ювачев) (1905–42) — велик руски писател; създател на Cisfinitum, или Логиката на безкрайното небитие

	Хасар (1164–?) — храбър и силен брат на _Чингис хан_; лишен от други таланти остава в сянката му цял живот

	Хашек, Ярослав (1883–1923) — един от най-великите чешки писатели на всички времена, служил в австроунгарската армия заедно с добрия войник Швейк

	Хегел, Георг Вилхелм Фридрих (1770–1831) — велик немски философ; под влияние на _стария Хогбен_ смята, че абсолютният дух предшества, поражда и безпрекословно определя развитието на природата

	Хезиод (VIII-VII пр.Хр.) — древногръцки поет; пише наръчници за земеделските стопани в _Плодовитата пустота_

	Хейердал, Тур (1914–?) — норвежки етнолог и пътешественик; умира си да прекосява океаните с продънени лодки и салове, кръстени на древни богове

	Хейли, Артър (1920–?) — велик американски писател, специализира се в писането на романи за летища, хотели, аптеки, автомобили и други малки чудеса на земния бит

	Хенри II Плантагенет (1133–89) — крал на Англия и административен гений; забогатява, като се жени за _Елеонора_, но по-късно този брак му изяжда главата

	Хенри IV (1366–1413) — първият от тримата английски крале през XV в. от рода Ланкастър; смел воин, но голям некадърник в областта на финансите и администрацията

	Хенри V (1387–1422) — английски крал, син на Хенри IV; побеждава французите в битката при Агинкорт и връща самочувствието на поданиците си

	Хенри VI (1421–71) — син на Хенри V; има нещастието да стане крал само година, след като се ражда; така възбужда кралския апетит на мнозина и пламва _Войната на розите_

	Хенсън, Джим (Джеймс Мори) (1936–90) — велик американски кукловод; организира _Мъпет шоу_ на Сезам стрийт

	Хеопс (Хуфу) (XXVI в. пр.Хр.) — втори фараон от IV-та династия, управлявала Древния Египет; прочут най-вече с гробницата си (първото от 7-те чудеса на света)

	Хераклит (540–480 пр.Хр.) — велик древногръцки философ; _старият Хогбен_ унищожава трактатите му, защото в тях се твърди, че светът не е създаден по волята на _Нищото_, а е вечно жив, ту разгарящ се, ту угасващ огън

	Херкулес (на гр. Херакъл) — син на смъртната Алкмена и безсмъртния _Зевс_, брат-близнак на Ификъл; най-храбрият от всички елински герои (12 подвига); след обожествяването си се развежда с Диянира и се жени за Хеба

	Херкулесови стълбове — гигантски фалоси, с които _старият Хогбен_ маркира западният край на света, та пасмината на _Зевс_ да знае докъде й се простира чергата; след Десетия подвиг на _Херкулес_ незаслужено са наречени на неговото име

	Хетера — интелигентна жена с артистични способности от висшето общество в Древна Гърция; води твърде свободен и разпуснат живот, но не приема пари, а само подаръци

	Хидлер, Йохан Георг (неизв.–1857) — мелничарски калфа; брат на _Йохан Непомук Хютлер_ и посмъртен осиновител на _Алоис Хитлер_ (сиреч доведен дядо на _Адолф Хитлер_)

	Хидра Лернейска — поредното изчадие на _Тифон_ и _Ехидна_ с девет глави, една от които безсмъртна; има лош дъх, защото никога не си мие зъбите; митничарка в _Библиотеката_

	Хиляда и една нощ — сборник с приказки, събрани в академично издание през XIV-XVI в.; велик паметник на арабската култура; въпреки европейското високомерие се нарежда редом до „Илиада“, „Божествена комедия“ и „_Дон Кихот_“

	Хилядата очи на д-р Мабузе (1960) — последната част от знаменитата филмова трилогия на Фриц Ланг за титаничния сблъсък между примамливата външност и изплъзващата се същност на явленията

	Хирошима — град в Япония, на остров Хоншу; първа жертва на атомна бомбардировка (1945) в човешката история; утеха за загиналите е, че предотвратяват Третата световна война

	Хитлер, Адолф (1889–1945) — посредствен австрийски художник; през 30-те години на _ХХ в._ се издига до фюрер (_фашистки_ диктатор) на националсоциалистическа Германия; овладян от манията да избие всички евреи на _Земята_ и да увековечи Третия райх, предизвиква _Втората световна война_

	Хитлер, Алоис (1837–1903) — австрийски митничар, син на чичо си _Йохан Непомук Хютлер_ и баща на предходния

	Хитър Петър (1396–?) — най-остроумният българин на всички времена; вечен съперник на _Настрадин ходжа_, _Ойленшпигел_, Балакирев, Вамприамо и останалите хитреци

	Хладни ръце и бистър ум — мъдрост на _Пакеекее_, антитеза на _чекисткия_ девиз: „Хладен ум и чисти ръце“

	Хогбен — в хрониките персонално се споменават следните членове на семейство Хогбен: _стария Хогбен_, _Пакеекее_, _Конан Варварина_, _Хък Хогбен_, _Христос_, _Дракула_, _Шуин_ и _Сонк_

	Хогбен, Сонк (1949–?) — племенник и син на _стария Хогбен_, братовчед и брат на _Хък_, прокурор в _Библиотеката_; на _Земята_ се подвизава по волята на _Хенри Катнър_

	Хогбен, Хък (истин. _Хампарцум Магърдич Хампарцумян_) (900 пр.Хр.–679 сл.Хр.; 680–1014; 1015–1143; 1146–1760; 1761–?) — син на _стария Хогбен_, брат на _Христос_, полубрат на _Конан Варварина_, _Шуин_ и _Дракула_, съпруг на _Ана-Мария_ и баща на дракона _Трифон_; главен герой на хрониките; възпитаван в _Чанан_ (708–15) и _Магнаурската школа_ (868–70), от _Авицена_ в Бухара (1030–31) и _Далай-лама_ в _Тибет_ (1242–45), в _Сорбоната_ (1257–60) и от _Йеронимус Бош_ (1512–1515), слуша лекции на _Джордано Бруно_ в _Оксфорд_ (1583), следва в _Краковския_ (1696) и Московския (1780–83) университет; послушник на Иван Рилски, съратник на _Чингис хан_; секретар на _Нострадамус_; плава с Колумб, _Охеда_, _Магелан_, Писаро, _Хъдзън_ и _Кук_; бори се за свободата на почти всички народи на _Земята_

	Хогбеннайт — специално създаден от _стария Хогбен_ за куриерите на мафията модел бронирано куфарче за пренасяне на пари в брой и скъпоценности

	Холбрук, лорд (неизв.–?) — 1. неидентифициран посредник на ООН за мирните преговори в _Босна_ и _Чечня_ в края на _ХХ в._; някои изследователи допускат, че е събирателен образ; 2. най-лукавото превъплъщение на _стария Хогбен_ на _Земята_

	Холифийлд, Ивендър (1962–?) — легендарен американски боксьор; два пъти се отказва от бокса, за да се завърне като световен шампион; развенчава дори великия _Тайсън_

	Холмс, Шерлок (1887–?) — навярно най-известният детектив в човешката история; благодарение на блестящия си ум никога не прибягва до помощта на компютрите

	Холографният дракон/зевзек/изрод/чудовище — (вж. Трифон)

	Хороскоп — опит да се предскаже нечия съдба по разположението на звездите, като не се отчита капризното настроение на _стария Хогбен_

	Хоуп, Джейн (Томи) (1885–?) — изключително пробивна журналистка от лондонското сп. „Добро настроение“, създадено и дълги години списвано от _Джеръм К. Джеръм_

	Християни-несторианци — членове на християнска секта, основана в Мала Азия и Сирия от бившия константинополски патриарх Нестор; проповядват, че божествената и човешката природа на _Христос_ са независими, т.е. _Христос_ успява на време да се освободи от влиянието на _стария Хогбен_

	Христос, Исус — официално признатият първороден син на _стария Хогбен_ на _Земята_ (само защото ембрионът на брат му _Хък Хогбен_ по това време си стои затворен в стъкленица); животът му е описан в _Библията_

	Хромозоми — нишковидни структури в клетъчното ядро, които носят около 50 000 човешки гени в линеен ред; смята се, че между _ХХ_ и _ХХII в._ в тях настъпват сериозни изменения

	Хрушчов, Никита Сергеевич (1894–1971) — първият комунистически диктатор в _Русия_, свален приживе; известен най-вече като разобличител на предшественика си _Сталин_

	Хубава жена — 1. култова песен (1964) на Рой Орбисън, от която са продадени седем милиона копия (по 3$ парчето); 2. още по-култов филм (1990) на Гари Маршал, в който Джулия Робъртс вече се продава за 3000 долара

	Хубавата Елена — 1. минойско божество на плодородието и светлината; 2. дъщеря на Зевс, спартанския цар Тиндарей и Леда; съпруга на Менелай; кръшка с Парис и брат му и става повод за Троянската война; след смъртта си се омъжва за Ахил; 3. палава оперета (1864) от Жак Офенбах; 4. депутатка от различни партии в няколко български парламента

	Худ, Робин — легендарен британски благороден разбойник от Шеруудската гора; народът му посвещава балади, защото се облажва от награбеното от бароните

	Хус, Ян (1372–1415) — велик чешки мислител и реформатор на църквата, за което е отлъчен от нея и изгорен на клада; така става национален герой и предизвиква хуситските войни

	Хъдзън, Хенри (1550–1611) — велик английски мореплавател; четири пъти се опитва да стигне до Китай и Индия, като за по-кратко минава през Северния полюс

	Хърбърт, Франк (1920–86) — велик американски писател; обича да се излежава по дюните на планетата Аракис

	Хюм (Юм), Дейвид (1711–76) — велик английски философ, историк, икономист и скептичен изследовател на човешката природа; последен открива, че няма обективна действителност

	Хютлер, Йохан Непомук (неизв.-ок.1885) — заможен австрийски селянин; баща на _Алоис Хитлер_ и едновременно дядо и прадядо (по линия на _Клара Пьотцл_) на _Адолф Хитлер_

	Царицата на нощта (1791–?) — знаменит персонаж от „Вълшебната флейта“ на Моцарт; тъща на главния герой Тамино

	Цветето на Колъридж (1951) — блестящо есе на _Хорхе Луис Борхес_ от неговите _Нови разследвания_; доказва, че всъщност всички автори на книги по света са един автор

	Цветята-книги — нескопосан опит да се постави научен етикет на _осмото изкуство_ на _Земята_

	Цезар, Гай Юлий (100–44 пр.Хр.) — римски писател, пълководец и император; когато му остана свободното време между битките, пише военни записки, памфлети срещу Цицерон и трактати за чистотата на латинския език

	Централен комитет — митичен колективен орган, зад който комунистическите диктатори прикриват едноличната си власт, като същевременно си оставят вратичка материално и морално да стимулират верните си съратници

	Цепелин, Фердинанд (Адолф Аугуст Хайнрих) граф фон (1838–1917) — германски аристократ, вманиачен на тема дирижабли; конструира (1900) примитивен, но атрактивен аеростат, и тщеславно го нарича на собственото си име

	Цербер — кръвожадно куче с три полуплешиви глави, осеяни със змии, син на _Тифон_ и _Ехидна_; пазач на входа на _Тартар_; може да бъде умилостивен само с медена питка

	Церберина — митична триглава кучка, неидентифицирана внучка на _Цербер_, влюбена за кратко в дракона _Трифон_

	Цигани — най-разпиленият народ на Земята (по-разпръснат дори от евреите и арменците, взети заедно); днес техни представители се срещнат почти във всеки ъгъл на Вселената

	Цукерман (рус. Захарченко) — известна фамилия московски лихвари от XVII до _ХХ в._; в 1987 г. последният й член е пребит от привърженици на „Памят“ и емигрира в Израел

	Чай в пет часа по Гринуич — откакто завладяват Индия, англичаните пият чай всеки ден точно в пет часа, независимо дали вали, гърми или се стреля наоколо; повече литри от тях на _Земята_ изпиват само вечните им врагове — ирландците

	Чанан (дн. Сиан) — древен град в Северозападен Китай, основан на река Уъйхъ в 202 г.; запада по време на династиите Хан, Суй и Тан, когато е официална столица

	Чандлър, Реймънд (1888–1959) — според мнозина изследователи (вкл. и _Хък Хогбен_) най-великият американски писател през _ХХ в._; баща на _Марлоу_

	Чейс, Салмън Портланд (1808–73) — сенатор и губернатор на Охайо, а по-късно финансов министър и вещ говорител на Линкълн (за награда до края на живота си е върховен съдия на САЩ)

	Чекист — служител на първата репресивна тайна служба в _Русия_, наречена от комунистите „Общоруска извънредна комисия за борба с контрареволюцията и саботажите“ (съкр. Чека); въпреки че службата постоянно си мени името (ОГПУ, ГПУ, НКВД, НКГБ, МВД, МГБ, _КГБ_), служителите й продължават да се наричат _чекисти_

	Челик, Орал (сл.1944–?) — митичен турски „сив вълк“, мафиот и контрабандист, упълномощен от _стария Хогбен_ да следи действията на _Али Агджа_ при _атентата срещу папата_

	Челопеч — древно селище край легендарно златно находище в България; според статистиката 52% от населението му още има неизплатени дългове към фамилията _Цукерман_

	Червената армия — непобедимо въоръжено формирование на комунистите в _Русия_ през _ХХ в._, защото командирите му гордо дават по сто жертви сред собствените си редици срещу смъртта на един-единствен враг

	Червената пустиня (1964) — култов филм на Микеланджело Антониони за невъзможността някои жени да се приспособят към механизацията на чувствата в индустриалната епоха

	Червената роза — вж. Войната на розите

	Червената шапчица (ок.1699) — може би най-известната приказка на Шарл Перо; от преразказването й хиляди след него правят добри пари

	Червените барети — меки шапки, с които заменят каските на специалните части в комунистическа _Русия_ в противовес на американските _зелени барети_

	Чернобил — никому неизвестен украински град до 26 април 1986 г., когато атомният реактор на електроцентралата му избухва и всява ужас в половин _Европа_ и цялото _Нищо_

	Черно море — родното море на _Милан Асадуров_, в което той обича да се гмурка с харпун за _попчета_

	Четирикраката врана (1938) — брилянтен разказ на Даниил Хармс, в който има само между 88 и 104 думи в зависимост от структурата и богатството на езика, на който е преведен

	Чехословакия (1918–1992) — изкуствено обединение на Чехия и Словакия през _ХХ в._, известно най-вече с хокеистите си и опита (1968) да се създаде _комунизъм_ с човешко лице

	Чечня (Чечения, Чеченска република Ичкерия) — днешната най-северна провинция на _Арабия_ има богата история и дори в някои кратки периоди е полунезависима държава

	Чикаго Булс — легендарен баскетболен отбор от едноименния американски град в края на _ХХ в._; губи само когато Майкъл Джордан не играе

	Чингис хан (монг. Темучин или Темуджин) (1162–1228) — обединител на монголските номадски племена; гениален военен стратег и администратор; азиатският _Александър_ Велики; само за 20 години създава империя, простираща се от Тихия океан до Адриатика

	Чир (1968–?) — хвъркат герой от „Ние, врабчетата“ на _Йордан Радичков_; обича да лети на заден ход; страшилище за всеки снежен човек, защото си пада по морковите

	Чичиков, Павел Иванович (1842–?) — най-гениалният прекупвач на _мъртви души_ в човешката история според _Гогол_; с право издигнат за шеф на митницата в _Библиотеката_

	Чолаков, Янчо (1967?–?) — велик български писател и почти самотен редник във фантастиката

	Чорбаджия — 1. _бей_ от немюсюлмански произход, собственик на много имоти в _Османската империя_; 2. работодател след освобождението на България и затова трън в очите на _комунистите_

	Чудовището от Лох Нес — митичен праисторически звяр (плезиозавър); обитава едноименното шотландско езеро и легендата за него дава добър поминък на околното население

	Чумната епидемия (наричана още Черната смърт) (1347–51) — пренесена от Китай в _Европа_ чума, която прераства в пандемия и причинява смъртта на 75 млн. души — рекорд, надминат едва през _ХХ в._ от _комунистите_

	Шавини, Жан-Ами дьо (XVI в.) — едно от превъплъщенията на _Хък Хогбен_ като секретар и издател на _Нострадамус_

	Шамир, Ицхак (1915–?) — виден политически деец на Израел, многократно избиран за министър-председател; известен е най-вече с това, че на младини е терорист, но след като се оженва за българска еврейка му идва акъла в главата

	Шварц, Ефросиния Евгениевна (1929–?) — неидентифицирана незаконна щерка на големия руски писател, драматург и сценарист Евгений Шварц

	Шварценегер, Арнолд (1947–?) — велик филмов актьор от края на _ХХ в._; легендата твърди, че въпреки името си е съвсем бял и много силен човек, същински _Терминатор_

	Шведска тройка — особен вид любовен акт на Земята с участието на три същества от два пола (в старославянския му вариант едното винаги е под кревата с прерязано гърло)

	Шекли, Робърт (1928–?) — велик американски писател, гражданин на Космоса; открива измеренията на чудесата и дава мъдър съвет на _Зелазни_: _Ако с Фауст_ _не успееш…_, _донеси ми главата на принца_

	Шекспир, Уилям (1564–1616) — най-великият писател във Вселената за всички времена; произведенията му са толкова гениални, че има сериозни съмнения дали той ги е писал

	Шенгенска виза — 1. препятствие, издигнато от богатите европейци пред бедните жители на 100 страни в края на _ХХ в._, за да не им развалят рахатлъка; 2. бленувана мечта на мнозина българи; 3. евфемизъм за непостижимото

	Шер (арт. псевд. на Шерилин Саркисян) (1946–?) — велика американска певица (в дует със Сони Боно) и актриса от арменски произход; след раздялата си със Сони се разхубавява и се прочува най-вече като лунатичка и _вещица от Истуик_

	Шехеразада — решителна и мъдра щерка на великия везир в двора на _Шехрияр_; _хиляда и една нощ_ успешно баламосва сатрапа-рогоносец, докато му ражда син

	Шехрияр — легендарен персийски шах от рода на _Сасанидите_; отвратен от неверността на жена си, всяка нощ обладава по една девица и на сутринта нарежда да я обезглавят

	Шикългрубер, Мария-Ана (1795–1847) — невинна австрийска селянка, бабата на Адолф Хитлер по бащина линия

	Шогун — 1. титла на военните диктатори в Япония (1192–1867); 2. култов роман (1975) от Джеймс Клавел, превърнат в още по-култов телевизионен сериал с Ричард Чембърлейн

	Шофар — духов музикален инструмент, изработван от рог на овен или друго подходящо животно; неизменна част от еврейските ритуали от библейските времена до днес

	Шпенглер, Освалд — 1. велик немски философ на историята (1880–1936), на чието име е кръстен едноименният папагал; 2. папагал от изчезналия вид Neophena momumentalis, кръстен на едноименния немски философ

	Шпрингер, Аксел Цезар (1912–85) — най-маститият германски издател през _ХХ в._ (въпреки съмненията на българските тайни служби не е роднина на следващата!)

	Шпрингер, Катрин (1945–?) — американска любителка на българския фолклор; неволно, но с удоволствие променя облика на българското книгоиздаване в комунистическата епоха

	Шуин (ок.517–?) — дъщеря на _стария Хогбен_ от съпругата на _Ъуян Хъ_; полусестра на _Хък Хогбен_ и съпруга на _Лю Фудзиен_; в първите хроники кротко си седи в една стъкленица

	Щази — тайната полиция в комунистическата част на Германия; не само преследва собствения си народ, но и подготвя всевъзможни терористи да тормозят другите народи

	Ъуян Хъ (VI в.) — виден китайски военачалник, служил под командването на още по-видния пълководец Лин Цин

	U-2 — знаменит модел американски разузнавателни самолети от средата на _ХХ в._; конструкторите му напразно смятат, че лети на непосилна за руските ракети височина

	Ювенилно море, или Морето на младостта (1926) — култова творба на Андрей Платонов за мъчнотиите около преглъщането и изплюването на _комунизма_ в руското село

	Юрта — родният кожен дом на номадите в степта

	Ябълка на раздора — плодът, поднесен на Парис от богинята Ерида, сестра и любовница на бога на войната Арес

	Явашев, Христо (Кристо) (1935–?) — велик български художник; когато не опакова някоя сграда, обича да нарежда чадъри и да застила платнища на хиляди декари земя

	Ягодови полета завинаги (1967) — класическа композиция на „Битълс“ за въжделенията на един директор на западнала консервна фабрика

	Язон — древногръцки герой; легендарен капитан на кораба „_Арго_“; за да го отстранят от трона на Йолкос, го пращат за зелен хайвер, т.е. да открадне _златното руно_

	Якока, Ли (1924–?) — митичен президент на „Форд“; в разцвета на силите си е изгонен от автомобилната компания, преминава на работа в „Крайслер“ и го спасява от фалит

	Ялта — курортен град на полуостров Крим; там в 1945 г., докато си почиват, Сталин, Рузвелт и Чърчил си поделят следвоенна Европа и узаконяват комунизма в източната й част

	Яндарбиев, Зелимхан (1952–?) — велик поет (председател на съюза на писателите в _Чечня_) и опитен финансист; вицепрезидент на _Дудаев_, а след смъртта му временен президент на _Чечня_; много обича да носи традиционния чеченски калпак

	Янус — двулик бог на входовете и изходите, на всяко начало и всеки край; главен портиер на света и поредното превъплъщение на братята _Хогбен_
