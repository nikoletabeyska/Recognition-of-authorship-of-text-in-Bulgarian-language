
	Владей с вълшебно самовластие,
	о роден неизгледен лес,
	разлистен в плодоносно щастие,
	раздавай слънчево причастие
	с завета, що излъчваш днес!

	Из тебе дъхат вечни сили
	и в най-дремливия покой,
	а твойте корени и жили
	веднъж ли само са разбили
	на прах най-страшния порой!

	Извишаваш дънери сурови,
	с могъщи, тежки клонове,
	закриляш своя род вековен,
	въздигаш горд издънки нови
	към непреклонни върхове!

	Те слушат думите свещени
	на твоя величав псалом,
	пригласят, виждат вдъхновени,
	и сънищата съкровени
	на българския крепък дом.

	Реките ти, с победна вяра,
	към три морета се стремят,
	край всеки хребет легендарен
	подхващат твойте песни стари
	и сенки царствени зоват.

	Внедрен в земята си свободна,
	владей, о неизгледен лес,
	изпросил милостта господня,
	откърмяй челяд благородна
	с завета, що излъчваш днес!

