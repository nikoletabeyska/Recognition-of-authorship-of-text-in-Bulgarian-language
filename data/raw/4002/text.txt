	— Къде си хукнала, кумице? —
	пресрещна бягащата презглава лисица
	и мигом слух наостри язовеца млад.
	— Ох, драги ми побратиме, във страшен ад
	попаднах: ето ме оклеветена.
	Ти знаеш, бях на важна служба назначена
	във селски кокошарник.
	Работех ден и нощ, без отдих нито час,
	съсипах здравето си аз
	и пак изпаднах във беда; неблагодарник
	написал донос, че рушвети
	приемам — сякаш ми е светил.
	Свидетел си ми, истината защити:
	у мен дори едничко пиле виждал ли си ти?
	— Не, драга ми кумице, но при всяка среща
	по твойта муцуна гореща,
	макар и сляп, и глух,
	аз виждах птичи пух.

	Това се случва и у нас — безчет
	оплакват се така, че почват да им вярват:
	с една заплата уж едва изкарват,
	а днес коне, след туй — кабриолет.
	Та господ-бог ли всичко туй им дава?
	Ако речеш да им направиш сметка сам
	за доходи и разходи, тогава
	ще кажеш като язовеца, знам,
	(не си ни сляп, ни глух)
	че има по муцуните им „птичи пух“.
