
	Господи, не знаем да живеем!
	Все не знаем що и откъде,
	Както казва някой, ни се ще:
	Къщи, вили, постове… Къде е
	Нашата предишна доброта?
	Де е нашата предишна благост?
	Ситостта, с която гладен ляга,
	Но сънува слънчеви неща?
	Де са дните, във които бедни,
	Гладни бяхме, ала щем — не щем,
	Можехме да чукнем и нощес
	За коматче на врати съседни?
	Де са? Де е обичта, оная?
	Ситост. Отчужденост. Суета.
	Искам ключ за другата врата!
	Боже, дай ми го, ако го знаеш.

	… Бог мълчи. Не чува, явно. Де е?
	та затуй аз питам своя дух.
	Но и той май прави се на глух!
	Хей, Животе, как да те живея?

