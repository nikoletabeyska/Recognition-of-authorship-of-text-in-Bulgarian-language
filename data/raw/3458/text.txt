
	Искам да ви разкажа за костенурката Кока. Един човек от село Луба ла-Суку уловил в храсталаците костенурка и я донесъл в село. Едни рекли:
	— Хайде да я убием!
	Други попитали:
	— Как да я убием?
	Първите рекли:
	— Да я разсечем наполовина!
	А костенурката запяла:

	Костенурка Кока
	и брадва, о Кока!
	Брадвата няма да ме умъртви!

	Попитали тогава хората:
	— А с какво да я убием?
	Другите рекли:
	— Да я убием с камъни!
	Уплашила се костенурката и си рекла:
	— Ще умра — и запяла:

	Костенурка Кока,
	и камък, о Кока!
	Камъкът няма да ме умъртви!

	Хората рекли:
	— Хайде да я хвърлим в огъня!
	А костенурката пак запяла:

	Костенурка Кока,
	и огън, о Кока!
	Огънят няма да ме умъртви!
	На гърба си имам покрив,
	и от камък по-корав,
	затова не може огън да ме изгори!

	Хората рекли:
	— Да я заколим с ножове!
	А костенурката запяла:

	Костенурка Кока,
	и нож, о Кока,
	Ножът няма да ме умъртви!

	Хората рекли тогава:
	— Хей ти, какво ще правим с тебе? Как да те убием?
	И най-сетне хората решили:
	— Хайде да я хвърлим във водата!
	Костенурката възкликнала:
	— Ох, ще умра там! Какво да прави?
	И хората рекли:
	— Еуа! Намерихме как да я убием!
	Уловили я и я занесли на реката. Хвърлили я там в дълбоко място.
	Костенурката потънала, после се показала над водата. Тя плувала и пеела:

	Във водата, в моя дом, във водата, в моя дом!

	А хората си рекли:
	— Я гледай! Костенурката ни излъга. Искахме да я убием с брадва, а тя рече: „Брадвата няма да ме убие“. Казахме, че ще я хвърлим във водата — а тя рече: „Ще умра“. Хвърлихме я във водата, но излиза, че това я спаси.
	Ето защо костенурката живее във водата: хората искали да я убият, но тя ги надхитрила.
