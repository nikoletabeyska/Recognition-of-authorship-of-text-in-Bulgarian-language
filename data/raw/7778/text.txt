
	ПРЕД очите ни гаснат сияния
	и в нощта на безсънни мъгли
	връхлетяват ни тъмни страдания
	и раняват ни люти стрели.

	Ний блуждаем далечни, изгубени
	в безсърдечния кръг на скръбта,
	и напразно в живота сме влюбени,
	и напразно зовем към света.

	Сред безумните слънчеви блясъци
	две безшумно погасли звезди,
	нам са чужди безплодните крясъци
	на безплодната жажда: бъди!

	Отбелязани с кобно безсилие,
	ний блуждаем далечни, без път,
	и душите ни, сребърни лилии,
	запокитени в мрака трептят.

