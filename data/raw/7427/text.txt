	Нали правят от читалището склад, книгите ги разпръскват по къщите.
	Затова последната седмица Паскал се задълбочава в сравнителното литературознание.
	— Виж как започва един английски роман — казва той на Йеремия, който седи на пейката до него и мижи на пролетното слънце. — „В дванайсет часа на четвърти май 1897 година един четирсет и три годишен мъж с решително и енергично лице напусна Манчестер на път за Ливерпул. Този човек беше благородник и се казваше сър Андрю Уелингтън.“
	— Е? — казва Йеремия.
	— А сега виж българския — отваря друга книга Паскал. — „Слънцето се беше издигнало на има-няма една копраля, когато, няколко дена след Великден, 1897 година, един мъж някъде към петдесетте, чието лице не личеше изпод феса, излезе от Сопот и хвана Балкана.“
	— Не мога да ти хвана мисълта! — признава Йеремия.
	— Мисълта ми е дали виждаш някаква разлика — казва Паскал.
	Йеремия се замисля.
	— Нашият има повече запетайки — казва той след това.
	— Остави запетайките — казва му Паскал. — Виж смисъла.
	Колкото и да гледа смисъла, Йеремия не може да види нищо.
	— И недей да мижиш! — му казва Паскал. — Как ще видиш?
	Йеремия поглежда — слънцето е точно на една копраля.
	— Онзи мъж с феса — казва той — е хванал Балкана точно по това време!…
	Паскал въздъхва и клати глава.
	— В нашия роман — казва той — всичко е „около“ „към“ и „има-няма“. Този мъж с феса е „някъде към петдесетте“ — което значи, че може да е на четирсет, а може и на петдесет и четири. И докато в английския се казва направо, че човекът е тръгнал за Ливерпул на четвърти май, нашият човек напуска Сопот „няколко дена след Великден“.
	— Не виждам какво те дразни? — недоумява Йеремия.
	— Не ме дразни — казва Паскал, — но искам да знам колко точно дни след Великден става събитието. И накъде тръгва човекът с феса. Защото Балкана — това е половин България. И като ми казва така този, дето ги пише, все едно че не ми казва нищо.
	— Това са само книги — успокоява го Йеремия. — Думи.
	— Обаче — казва Паскал — в училище ни учеха, че те изразяват мисленето. А нашето мислене е пълно с такива „криво-ляво“, „доста повече“ и „от дъжд на вятър“. Нищо не е точно и нищо не е сигурно.
	— Казвах ти да не взимаш толкова много книги у вас! — напомня му Йеремия. — Само ядове с тях!…
	— И като сравнявам — довършва мисълта си Паскал, — виждам още една причина, поради която Англия е била империя, а ние — под робство.
