
	Пленителна пролет,
	победно ликувай,
	извишвай в мъглите
	лазурния мост,
	зловещият кораб
	полека отплува,
	далеко отнесе
	всевластния гост!

	По склонове мрачни
	и тъмни покрови
	разискрена, бурна
	всевластно мини,
	стихийна разкройвай
	огромни огньове
	до снежни тъмници
	и ледни стени!

	В поляни, в дъбрави
	живота подклаждай,
	оглеждай го в свойто
	въздушно море,
	ти земната горест
	във песни прераждай,
	да всичко живее
	и нищо не мре!

