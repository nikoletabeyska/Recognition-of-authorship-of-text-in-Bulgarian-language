
	Ний плачем и се молим,
	в сърцата бавно тлее
	копнението тъмно
	на овенчана нощ,
	ний тръпнем и се молим,
	надгробен вятър вее
	над зиналата пустош,
	над черна лобна площ!

	Ръка безплътна хищно
	последен цвят ограби,
	живот и смърт се сливат,
	настава новий плен,
	ний плачем и се молим,
	очите ни са слаби
	лъчите да догонят
	на наший сетен ден!

	Ний плачем и се молим,
	готови пак да идем
	по друмищата страшни
	на мрачната съдба,
	ний тръпнем и се молим
	на наший враг невидим,
	лика си да отвие
	в последната борба!

