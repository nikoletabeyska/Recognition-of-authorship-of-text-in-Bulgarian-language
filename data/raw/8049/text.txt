
	Каквото имал е да свършва, го е свършил.
	От нещо свое вътрешно огрян,
	Излизаше. Нехаен. Млад. Щастлив.
	Разкършен.
	На гръб — със облак ветрено-басмян.

	Прекрачвайки портала сводест на завода,
	Под залез, който цял го бе пробол,
	Ми заприлича на светец иконно-модър,
	Взел цялото небе за ореол.

	И закъде се бе забързал тай? За среща?
	За мач? За кино? Просто — за покой?
	Ах, все едно. Занякъде, към някого, към нещо
	Усмихнат бързаше в живота той.

	Завидих му. Повярвайте, съвсем без злоба.
	На младостта, на облака му лек,
	На таз усмивчица, на ореола объл…
	Той всичко имаше — усмивка, труд и обич.
	Какво ли друго трябва на човек?

