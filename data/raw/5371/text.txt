
	В утрото на светла ера, с факела на нова вера,
	идат бодри ескадрони с устрем горд и набег смел,
	а над тях, кат хищни птици, кат настръхнали орлици,
	спускат се и разпиляват гръм шрапнел подир шрапнел.

	Кон изправя се, изцвили и отронил сетни сили,
	грохне мъртъв на земята някой воин поразен.
	В миг уплашен спира коня, но наново той догоня
	стъпките на ескадрона, в общий прилив устремен.

	И развели буйни гриви, над пожънатите ниви,
	като вихър отминават ескадрон след ескадрон.
	Под копитата извива прах на облачета сиви
	и премрежва с бронзов блясък огнения хоризонт.

	Ето татък край върбите екнаха пушкала скрити
	и вълни от кървав пламък срещнаха се гръд със гръд;
	сви се буря безпощадна, зазвънтя стомана хладна —
	кратка схватка и наново ескадроните летят…

	Ах, летете, ескадрони! В устрема ви милиони
	погледи са приковани със надежда и любов.
	Свил десницата корава, целий свят се днес изправя
	стреснат, трогнат, очарован от победния ви зов.

	Нека в ужас, в изненада рухне всяка черна сграда
	на световната неправда, на сподавения стон
	и човекът да намери зад открехнатите двери
	мъртви старите химери на бездушния закон.

	Ах, летете вий сред сеч и дъжд от огнени картечи,
	вий — развихрени предтечи на безоблачните дни!
	С буря, мълния и грохот възвестете гордий поход
	на възбунените роби, на червените вълни!

	И когато сетний камък на обгьрнатия в пламък
	и разруха древен замък се отрони в пепелта,
	вий слезнете от конете и земята целунете —
	възцарете вечна обич, вечна правда на света.

