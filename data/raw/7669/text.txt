
	Люлееше ме старото созополско пристанище.
	И корабите ме люлееха, люлееха ме къщите.
	Забравили годините си, къщите — вечерните —
	приличаха на пясъчни, разсипваха се някъде
	далече от душата ми… По дяволите къщите.
	Небето ме издигаше със стръмните си облаци
	високо до луната и луната се усмихваше
	жестоко се усмихваше и в блясъка й рибата
	изчезваше от погледа. Луната се усмихваше
	усмихваше,
	усмихваше —
	проклинаха я моите приятели — рибарите.

	Със залеза й въздуха потръпна неочаквано
	и неочаквано потръпна залива. Въздъхнаха
	моторите и корабите се събудиха. Рибарите,
	най-младите, говореха възбудено за рибата,
	която е в морето, но пресичаха ги старите:
	— Не предизвиквайте съдбата си.
	Но младите се смееха.
	И старите се смееха, не вярваха на себе си.
	А въздуха излъчваше такова обещание —
	и сребърно, и люспесто, — о, въздуха замайваше —
	приличаше на щастие… И всички се отправиха.
	И се забравиха.
	И ме забравиха.

	Люлееше ме старото пристанище — в нозете ми
	водата изоставена си спомняше за Някого…
	На дъното й рибите изпуснати проблясваха
	подобно имената на случайните любовници.
	Случайна ли си ти? И ти ли чакаше безлуние,
	за да те видя в себе си, за да усетя твоето
	ухаещо присъствие?… Ти никога не вярваше
	на мойте обещания. Обичаше ме винаги.
	И колко неочаквано, и колко изненадващо
	е името ти в пясъка на старото пристанище.
	Случайна ли си ти? И имало ли е случайности?
	Случайно ли е старото созополско пристанище?
	Ти пееше.
	Ти пееше.
	Ти пееше в душата ми и въздуха ме вдигаше —
	приличаше на щастие… И може би е истина.
	И сигурно е истина, не зная вече тебе ли
	обичам, или другото, което е във въздуха,
	във облака,
	във слънцето,
	и в чайката, усетила пристигащите кораби.

