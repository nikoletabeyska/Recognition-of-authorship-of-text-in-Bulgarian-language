
	Планина ме е родила
	с мури среброоки,
	седем вира са ми кръстници —
	буйни и дълбоки.
	Три лета са ми люляли
	люлката асмите,
	всяка нощ са ме повивали
	във песни щурците.
	Първи стъпки са ме учили
	да правя козите,
	кърмили са ме не с мляко,
	с приказки звездите.
	В песни майка ми записвала —
	слънчева да бъда,
	да не гасна,
	с дом да срасна,
	челяд да навъдя.
	Тайно вятърът орисвал
	да съм конска грива,
	мъката след мен да тича —
	дом след самодива.
	А накрая ме целунал:
	с обич все да пея,
	зло ли тръгне от сърцето ми —
	да се вкаменея.

