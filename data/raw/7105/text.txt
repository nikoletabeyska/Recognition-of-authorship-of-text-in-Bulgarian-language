
	…Наоколо ми кърваво се плиска
	море: люлее ме вълна.
	И в бездната ту плаче, ту се киска
	на злото демон; — глъбина
	под мене се тъмней… Море се плиска.

	…Това са те, това са те, вълните,
	на мътния живот вълни,
	обагрени с кръвта ми. Ти в гърдите,
	ти най-жестоко ме рани —
	и огън-рана зей… Посред вълните.

	— Посред вълните морски в шемет мудно
	проглеждам аз. Вълшебно грей
	зора след бурна нощ. В душата чудно
	прониква утрен лъч. Немей
	и бездната… Море се плиска мудно.

	…Това си ти, това си ти, огряла —
	на туй сърце, на тез гърди
	изкъпана в кръвта. Ти, кръв проляла,
	ти бе в обагрени води,
	в най-чистата стихия… Ти, огряла!

	…Сияние вълшебно — и слепея.
	Ни облак в пламнал небосвод
	за миг да те притули. И не смея
	пред твоя гордия възход
	миг поглед да открия… И слепея.

