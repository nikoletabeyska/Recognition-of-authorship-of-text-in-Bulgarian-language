	Щом истината бие на очи,
	добре е да се премълчи.
	Помни това, общуваш ли с боляри!…
	Лъвът устрои пир.
	Това се чу надлъж и шир.
	Дойде да хапне всеки, който свари.
	Воня се носеше у този Лъв —
	домът му бе такъв.
	Лъвът оскъдно не живее.
	Вонята — чудно! — откъде е…
	В подобни жилища живеят днес
	мужиците с търговски интерес,
	които още не са завилняли
	и кожите от нас не са одрали,
	но носят пояси вместо колчани
	и злато стискат в свойте длани…
	Усетил бе вонята отдалече
	вълкът и в разговора рече,
	че тук е ад.
	Лъвът го чу и викна: „Лъжещ, гад!
	И помен няма тук от смрад.
	Как смее Вълк тъй да говори
	за лъвски дом и лъвски двори?“
	И повече така да не дърдори,
	го тупна с лапата и го събори.
	И литна вълчата душа нагоре…
	Маймунката усети страшната угроза
	и каза, че ухае тук на роза,
	на крин със дъх блажен…
	Лъвът извика: „Ах, какъв кретен!
	Не са цъфтели рози, нито криново при мен!
	На едро приказки да не приказваш
	и занапреде да не се подмазваш,
	осъжда те Лъвът
	на смърт!“
	Душицата маймунска отлетя.
	Душата на Вълка догони тя.
	„Кажи, Лисано, ти — стопанинът попита,
	какъв е въздухът, що дишаш до насита?
	Известен ми е твоя нюх и чувство нежно.
	Я подуши, но по-прилежно…“
	Отвърна Лиса на опасния въпрос:
	„Запушен е от хрема моя нос!“
