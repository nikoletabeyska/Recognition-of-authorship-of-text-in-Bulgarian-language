

	Към Димчо Дебелянов


	В тълпата равнодушна и студена
	аз диря твоя трепет вдъхновен,
	кому да кажа страшната измена
	на своя безначален тъмен ден?

	Кому да поверя с душа ранена
	възторзите на оня миг свещен,
	когато се разкриваше пред мене
	надеждата, че ти си отреден
	на чистота и блянове честити
	да бъдеш сам светиня и покров?

	… До твоя дом не стига моя зов,
	о слънце, непронизало мъглите,
	о птица, прострелила далнините!
	— Ти песен, и надежда, и любов!

