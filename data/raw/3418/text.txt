
	Ту народняк, ту демократ,
	ту прогресист, ту пък широк,
	бай Тричко е аристократ
	по ум, имот и дух висок.

	Кат всеки българин и той
	обича своя мил народ;
	макар че не ходи на бой,
	той пак е честен патриот.

	По картата вървя без страх
	в кръвопролитни боеве
	и при победи или крах
	аз виждал съм го да реве.

	Но плюс това, но плюс това
	той е ужасен филантроп
	и за народните дела
	открит е неговият джоб.

	Да, вчера смая всички нас —
	(ако не всички — мен поне!)
	за подписка една завчас
	изпразни свойто портмоне.

	С спокоен жест и ясен взор,
	за знатни руси — беглеци
	от болшевишкия терор,
	той седем хиляди връчи.

	Пиян от милост и любов,
	като същински патриот,
	той чувствуваше се готов
	на подвизи за чест и род.

	* * *

	От първий подвиг възхитен,
	почерпи се един коняк
	и радостен и изпотен,
	изтегна се спокойно пак…

	Захъркал громко в сладък сън,
	беседваше с цар Николай,
	когато ненадейно вън
	потропа се и екна лай.

	— Анастаси, кой е там?
	— Един старик… един… таквоз.
	Обуща иска да му дам,
	бил пленник в Солун, та е бос…

	— Сега е лято, що от туй,
	че бос бил ходил… не вреди!
	Обаче в всеки случай… чуй:
	я дай му тез налъми ти.

	Каишки нямат, ала той
	ще ги привърже със канап,
	ако е истински герой,
	във всичко сигур е ербап…

	Ту народняк, ту демократ,
	ту прогресист, ту пък широк,
	бай Тричко е аристократ
	по ум, по вид и дух висок.

	Кат всеки българин и той
	е филантроп и патриот.
	Отдал би и живота свой
	за чест, слобода и народ.

