
	Преди съвсем да се е вдигнал мракът,
	Градът сънлив, с прозорци още сини,
	В съня си пръв го чува като мине —
	Като тесли обущата му тракат.
	А бялата му риза смита здрача.
	И над света от нея виделее,
	Една звезда последна още грее.
	И той на нея ризата закача
	Като на златен гвоздей… И започва
	Пак вечната позната въртележка
	От мъртъв зид и от ръце човешки,
	От дъх човешки и от мъртви плочи.
	Тай — всеки ден. Във сняг. Във кал. Във жега.
	Къде са й началото и краят?
	Туй само дланите и хоросанът знаят.
	И ризата, издигаща се с него.
	И той — със нея… Цял живот със нея…
	Дорде от най-високия си покрив
	Подобно знаме, от потта му мокро,
	Победно над земята я развее…
	А вечер пак обущата му тракат.
	И ризата му, вяла се над всичко
	И всичко построила, пак повлича
	Със белия си топъл вятър мрака…

