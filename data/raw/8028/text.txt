
	Наклякали покрай машините,
	Със неизбръснати лица,
	Закусват те. Закусват силните
	Със тиха кротост на деца.
	Отчупват хляба и халвицата
	Със пръсти, черни от масла.
	Закусват просто. Като птиците.
	А млъкналите колела,
	Трансмисиите и каишите
	Ги гледат като че със страх,
	Защото тези хора с грижите,
	Със хляба, с този гърлен смях,
	С каскетите, небрежно килнати
	Над изпотените чела,
	По-яки са сега, по-силни са
	От всички тези колела.
	Мълчат машините, железните.
	И паднали на колена,
	На господаря през трапезата
	Покорно пазят тишина.

