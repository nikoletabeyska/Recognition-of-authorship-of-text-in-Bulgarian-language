
	Вземете
	ухание от горски цвят,
	първична сила на кокиче,
	смеха на този свят,
	вземете лъч при изгрев слънце,
	от майката — кърма,
	от радостта сълза вземете,
	кръв българска,
	земя…
	Смесете с мир,
	със храброст в дъх последен,
	със болка в полет на крила,
	със рязък нрав и голи нерви…
	Вдъхнете вяра!
	Прибавете и още толкова любов,
	със колкото сте се дарили,
	от грешки — сок,
	от страсти — ток,
	от сън — мечта…
	И… запалете!
	Съд сложете — поберете
	стоманата на моята душа.

