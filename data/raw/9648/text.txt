
	Нейде Скакля в живота ми още се хвърля,
	още сее в скалите сребристия шум
	и се смее под слънцето с бялото гърло,
	а на мене не ми е дошло и на ум,
	че под Скакля тънеят и чезнат скалите,
	че от жажда водата все тъй ги руши,
	за да тръпнат в зеленото утро елите
	върху младата пръст с просълзени души.
	И сред блясък на сняг и цъфтеж на череши
	аз под Скакля се лутах безсънен и сам.
	Ден и нощ водопадът кипеше, гърмеше.
	И дочувах в просторите нейде едвам
	как в протяжното утро от ручея расна
	дълъг миг на забрава — щастлив и висок,
	в който грееше Скакля, прозрачна и ясна,
	цяла втурната към поднебесния скок.
	И дълбоко, дълбоко в душата ми пак ли
	забушуват потънали в слънце ели —
	сякаш лудост за хубост, наречена Скакля,
	още в мен разломява студени скали.

