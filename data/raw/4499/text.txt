	Питам се колко алчен и лош трябва да бъде човек, за да се кандидатира за депутат, министър или премиер например! Изобщо не се питам къде ще отидат тия 1 милиард и 200 милиона лева, „спестени“ от нашите почти кръвни данъци. Знам, че две трети от тях ще бъдат законно откраднати, а с останалите пари ще се плащат грешките на управляващите в различни области. Един малък процент ще отидат за нагъл популизъм (100-те лева за пенсионерите) и още по-малко, за наистина важни неща.
	И в навечерието на Коледа, сред кошмарната престъпност в страната, безумната спекула в търговията, корумпираното правосъдие и полицейският произвол, медиите пак тръбят за милосърдие, към най-милите и невинни сред нас — децата ни. Тази протегната за помощ ръка е насочена отново към оголелия и обосял, гладен и лъган, краден и унижаван обикновен българин. За кой ли път!!!
	А да допуснем за момент, че управляващите от сегашното правителство бяха нормални хора и имаха сърца! Всеки може да сгреши за нещо, но когато има възможност да поправи грешката си, той трябва да я използва, за да докаже на другите и най-вече на себе си, че и той е човек, а не деградирала човешка отрепка. Тази огромна сума, която е неправилно отнета от народа, можеше да се използва за болните от сложни и скъпо струващи болести деца. Невъзможността за усвояване на суми в тази насока е само параван, за отклоняването на средствата към депутатският джоб. Стига да решат, те за 15 минути биха приели и узаконили едно такова хуманно решение и биха дали надежда, вяра и живот на стотици семейства в България. Повечето от децата щяха да бъдат излекувани, обикновените хора щяха да бъдат доволни, че с надвзетите от завишени данъци пари е свършено едно свято дело и от популизъм просто нямаше да има нужда тогава. По този начин управляващите щяха един вид да се извинят на народа, за многото сторени грешки, лъжи, кражби и беззакония. А обикновеният българин щеше да им прости. Както го е правил много пъти до сега. Защото макар да живее зле, да е обезверен и дори озлобен, българинът все още може да прощава.
	Да, но това можеше да стане, ако управляващите имаха сърца и бяха нормални хора. Виждаме обаче за кой ли път, че те са изроди и дори очи нямат, за да видят истината в държавата. И тъй сме тръгнали с крадливите слепци нанякъде, а като си помисля какво ни очаква, поглеждам към небето и се кръстя. Бог да пази България!
