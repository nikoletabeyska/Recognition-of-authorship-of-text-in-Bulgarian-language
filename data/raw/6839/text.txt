
	С божествена усмивка
	през светъл сън подаваш
	разискрен златен плод,
	прозирната обвивка
	пред моя трон оставяш,
	копнее зрял живот!

	Полюбих твойто лято
	и пълната му чаша
	със златокъдрав сок,
	да вкусим всичко свято
	сред таз безгрижност наша,
	богиня — ти, аз — бог!

	Полюбих твойта младост,
	с видения, жадни
	за радост и живот!
	Да тръгнем, в тъмна сладост,
	към твойто светло пладне,
	полюбих земний зов!

