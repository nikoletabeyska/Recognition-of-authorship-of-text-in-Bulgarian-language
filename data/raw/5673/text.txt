
	Нейде някъде отдавна
	хала страшна се явила,
	кладенци, реки изпила
	и страната разорила.

	А юнаците прочути,
	що се там тогаз ширили,
	за борба се не решили —
	в миши дупки се изкрили.

	Но явил се един момък,
	неизвестен, беден, скромен,
	и за чудо, и за спомен
	убил тоя звяр огромен.

	И народът благодарен
	сбрал товари цели злато,
	за да надари богато
	това момче тъй сърцато.

	Но юнакът им отказал,
	мъдро си навел челото,
	яхнал коня връх седлото
	и отишъл си в селото.

