	[* _Публикация:_ Българан. Седмично хумористично списание. София, г. VI, бр. 33 от [13 август] 1921 г., с подпис: _Ведбал_.]

	Тя лани беше в манастира
	дошла на тишина и хлад
	и тук завърза млада дружба
	с един духовник белобрад.

	Килийката потайна помни
	на старий „татко“ мъдростта,
	разливаща се всяка вечер
	върху рубинените й уста.

	Но таз година в манастира
	не дойде тя, уви, сама:
	с избраника сърдечен тайно
	избягала бе от дома.

	И в тъмна нощ пред своя „татко“
	с молба яви се плахо тя.
	Духовникът благослови ги
	с усмивка свята на уста.

	И щом съпругът млад попита:
	„Какво се следва да платя?“ —
	монахът се усмихна кротко:
	„В аванс плати си лани тя!“

