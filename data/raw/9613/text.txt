
	Идвате сред нас и шепнете поуки —
	винаги заети, винаги усърдни.
	Аз ви слушам — зная вашата азбука —
	вашия живот
	над всичко
	да се сбъдне.

	Изгоряха хора, гръм света разкърти
	и течаха в нивите ни черни кърви,
	а към лобните места на толкоз мъртви
	вие тръгнахте
	с венци жалейни първи.

	Нямахте присъди, нямахте и рани,
	имахте една първична съпротива —
	след съня под безопасните юргани
	да се втурнете сред нас
	с ръце грабливи.

	Колко време преживяхте упорито?
	Пламва хляб по жътва,
	без да ви тревожи,
	тъй като във кухните си вечер сити
	жънехте от хляба ни спокойно с ножа.

	Днес ви срещам
	и е страшно,
	и е болно…
	Вие като плесен винаги растете
	и от вашето
	всеядие доволно
	тегнат на човека струпеи в сърцето.
	Вие оцеляхте, хора равнодушни —
	заради това,
	че никой не ви люби,
	никой не ви мрази.
	Искам само никога да ме не люшне
	върху смъртен одър вашата зараза.

