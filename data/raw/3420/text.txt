

	— Няма мъдрост по света,
	всичко, брате, суета!…
	На, световният прогрес
	що е сторил и до днес!

	— Как така? Нима това,
	дето виждаш, е шега?
	Виж днес в двадесети век
	вдъхновеният човек
	с силата на мисълта
	как е стъпил над света!
	Взри се, погледни добре:
	въздух, суша и море,
	всичко, всичко в тоя час
	е под неговата власт.

	— Пак повтарям, друже, аз,
	всичко туй е суета,
	няма мъдрост по света!

	Телефона, грамофона,
	телеграфите безжични,
	фабриките най-различни,
	цепелини фантастични,
	параходи грандиозни,
	автомобили шикозни,
	тренове като стрели,
	апарати кат орли…

	— Ех, измислил е той разни
	дивотии чудновати,
	водни, земни и крилати,
	ала всичко туй са празни
	работи, другарю мой!

	На, измислил ли е той
	нещо по-непостижимо,
	работа велика… свята,
	тъй например, да се взима
	в месец два пъти заплата?!

