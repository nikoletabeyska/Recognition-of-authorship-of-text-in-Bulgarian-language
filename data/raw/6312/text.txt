
	С дълбока нежност стискам ти ръцете,
	целувам пръстите ти — и не знам
	дали е диган на земята храм,
	където тъй да любят боговете —
	тъй както аз те любя, о жена,
	сияние във мойта тъмнина.

	Като жътвар, причезнал за почивка,
	достигнах морен гостолюбни праг
	на твоя дом — във привечерни мрак
	на скъден ден. С чарующа усмивка
	разтвори ти заключени врати —
	като бездомник клет ме приюти.

	И сетне без почуда ти погледна
	внезапните нечакани сълзи,
	които гордостта ми не смрази,
	склонена, без учудване, но бледна,
	видя ти, в своите ръце ме впи
	и жадно топлите сълзи изпи.

	С приветни думи на утеха нежна
	ти тихо ми душата просветли,
	и дълго моето лице гали
	с ръка внимателна и белоснежна…
	Не помня — казах ли ти нещо аз?
	Не помня — може би ридах без глас.

	С дълбока нежност гледам те в очите,
	целувам ти ръцете — и тъжа,
	че може би в безплодната лъжа
	на думите, тъй бледни, тъй изтрити,
	ти няма да откриеш, о жена,
	как аз те любя в мойта тъмнина!

