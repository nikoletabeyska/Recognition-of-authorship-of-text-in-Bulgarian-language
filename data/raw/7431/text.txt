	Ако сме дали нещо на света — това е българският модел. Той е — както Хеопсовата пирамида или Вавилонската кула — нашият принос в съкровищницата на човечеството.
	Казано сложно — това е състояние на духа. Определен начин на мислене.
	Тип душевност.
	Казано просто — обратното на всичко.
	Колумб тръгва за Индия и открива Америка.
	Ние тръгваме за Америка и стигаме в Индия.
	Все откриваме Америка и все се оказва, че сме открили Индия.
	Навсякъде по света в приказката на Андерсен кралят е гол.
	У нас се получи обратното — кралят е облечен, а народът е гол. И гладен.
	И безработен.
	Навсякъде по света считат лудите за свестни, но болни хора.
	У нас свестните считат за луди. Още от времето на Ботев.
	Навсякъде по света дупките са предимно в сиренето.
	У нас те са на ръководни места.
	Там, когато стреляш по някого, той умира.
	Тук, дори когато стреляш по друг, умира Алеко Константинов.
	Там са велики народите.
	Тук — Народното събрание.
	Там от великото до смешното има само една крачка.
	Тук няма никаква разлика.
	При тях са свободни хората, а при нас — цените.
	Това е българският модел.
	Българският модел е по-лош от Бермудския триъгълник.
	В Бермудския триъгълник нещата просто изчезват.
	И знаеш, че ги няма.
	При българския модел ги има, но не са те.
	И не знаеш какво е.
	Нарича се бензиностанция, но нито има бензин, нито ти сменят маслото, нито проверяват гумите, нито мият стъклата.
	Знаеш само, че е най-високото на Балканите. Или най-широкото.
	Според този модел българските джуджета са най-ниските в света, а българските мъже — най-мъжествените.
	Българският модел е, когато мълчанието е злато, а преклонената главичка остра сабя не сече и по-добре яйце днес отколкото кокошка утре, защото кроткото агне от две майки суче.
	И когато отвличаме останките на Чарли Чаплин за откуп.
	При българския модел селяните идват в града, за да купуват мляко, а гражданите отиват на село, за да прибират реколтата.
	Българският модел е велосипед без педали, но с десет кормила.
	И когато заводите произвеждат художествена самодейност.
	Българският модел е продупчена и завързана с конец стотинка. За да се возим безплатно в асансьор и да говорим безплатно по телефон.
	При българския модел няма девета дупка на кавала. Тя не е пробита. Пробита е направо десетата.
	Българският модел е не аз да съм добре, а ти да си зле.
	Българският модел е неунищожаем.
	С него ще бъде свършено, когато всички отидем в Канада.
	Както ще бъде свършено и със самата Канада.
