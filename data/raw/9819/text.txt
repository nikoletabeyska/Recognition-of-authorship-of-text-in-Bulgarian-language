
	И така: какво разточителство
	цял живот да си само поет!
	Цял живот не изписваш никога
	ни един пълен ред!

	Две-три думи в средата на страницата —
	какъв рехав чудат ръкопис!
	Като странница, като изгнаница
	вече бягаш на другия лист.

	И изглежда тъй лесен, тъй ветрен
	занаятът ти малкодум,
	че ти дават всички съвети,
	че те учат всички на ум…

	Може би ти само от леност
	тоя свой занаят си избра:
	едно кратко стихотворение
	с рими, с ритъм — почти игра,

	и със думи тъй малко, тъй леки,
	че прилича дори на балет…
	Иронично си казва всеки:
	„И аз мога да бъда поет!“

	Сериозните пишат проза,
	пълнят с думи докрай всеки ред.
	Аз избирам една само роза
	от един огромен букет…

