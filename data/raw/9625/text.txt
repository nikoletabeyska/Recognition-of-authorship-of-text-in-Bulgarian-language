

	На Ангел Кръстев


	Кой те знае, страннице необходима,
	как покълваш от небето към пръстта
	и навсякъде ли в твойта дълга зима
	свири люлякът с небесните листа?

	А туптят и днес конете хвърковати
	в белокосите череши на април
	и ти, клетнице, присядаш на тревата
	сълзи да порониш върху гроб немил.

	Теб те озарява блясъка на ножа
	и те трогва тържеството със венци
	ти за благодарност на студено ложе
	кичила си вечно своите светци.

	Днес те търся и ми отговаряш с ехо,
	и ме викаш, майчице на мойте дни.
	Само в тебе, скитнице зеленодреха,
	коренчето на душата ми кълни.

