
	Пролет дойде и пиленце
	по Балканът пее;
	зеленее се тревица,
	слива се белее;
	а Мургаш е още черна,
	като черна врана;
	тя жалостно и печално
	гледа към Балкана,
	па му казва: „Ох, Балкане,
	побратиме верни!
	Темнее ми пред очите,
	дните ми са черни!
	Аз не мога и занапред
	да търпя неволи
	и да гледам как турчинът
	детето ми коли;
	аз не искам и занапред
	мирно да робувам —
	за свобода, за щастие
	само да бълнувам…
	Не вярвам аз, че калугер
	ще спаси раята —
	свободата не ще екзарх,
	иска Караджата.“

