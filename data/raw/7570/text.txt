
	Морето само живите обича,
	а мъртвите изхвърля на брега.
	Едно момиче, ах, едно момиче
	морето не изхвърли на брега.
	Остана само кърпата позната
	да се прелива с белите вълни.
	Момичето обичаше моряка,
	моряка — всички хубави жени.
	Остана само кърпата с червени
	и лилави ресни като преди.
	Ний плакахме безшумни и смутени
	и скочихме в студените води…
	До дъно преобърнахме морето
	със пръсти, посинели от тъга,
	да търсиме момичето, което
	морето не изхвърли на брега.

