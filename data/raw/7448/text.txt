
	Защо ти бучиш и ревеш, бездънна вълна?
	Протягат се водни, огромни ръце, напред —
	да се скопчат в брега.
	Извива се тъмен гръбнак, усуква се гръбна дъга.
	С рев на надежда ли, с радост ли бурна огромна тя сили напна?
	И хвърли се бясно на острите, мокри скали.
	Затътна, изтръпна хладната, каменна гръд —
	ядосано хласна тя — … Падна вълната, прегракна задушен викът,
	но все кат преди протегна разбити ръце… изплака…
	и тъй се смали…
	Заплака ли ти, разбита вълна? — През сълзи
	Захълца гласът.
	„Навътре ме тласкат веч други вълни… брегът
	надалече остана…
	— На помощ! Те всички фучат към брега… Залива и дави ме пяна.
	Крушение всички ни тука събра; вълна е на всеки удавник трупът.
	— На помощ!… Гласът ни див ужас преграква.
	И плясък на кораб подмятан; трясък на мачти разбити
	в гласа ни!… Ний, живите нявга, сега сме с водата размити
	и все към брега се протягат ръце и всеки, и всеки очаква
	покоя на сушата, но стигне ли… сегне ли… меки, размити са всички ръце…
	О, всеки за свой гроб на суша бълнува, а гроба ни —
	бездна опасна…
	Душите ни ужаса веч не побират, ний гинем в пропаст стогласна,
	размити с водата души — сме вълните — … но нямаме вече лице…“
	протегна се цяла, поднесе я вихър… превалят я други вълни,
	реват и прииждат, за помощ гласът им прегракнал кънти.
	Крайбрежната мрачна скала ги оттласква навътре със яд.
	В морето — вълна след разбита вълна — изчезват в бездънния ад.

