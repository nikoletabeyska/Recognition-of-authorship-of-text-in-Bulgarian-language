

	На Найден Вълчев


	Щом имаш буза
	за юмрук —
	ще те боли,
	но ще си тук.

	Куцук-куцук,
	но да си тук!

	Сняг пада
	като бял памук,
	да, пада,
	ама пада тук.

	Часовник чука —
	чук-чук-чук,
	навива дните,
	но си тук.

	Капчук сълзи —
	капчук-капчук,
	но ти го чуваш,
	ти си тук.

	С листец се кипри
	снежен бук,
	но му се радваш —
	кукурук!

	Чуй, гълъб гука:
	„Гу-гу-гук“,
	май му е драго
	да е тук.

	Дали в Париж,
	дали в Тобурк,
	но да си жив
	и главно — тук.

	Я стига
	с тоя махмурлук,
	засмей се, друже,
	че си тук!

	Какво, че бил си
	крал фарук,
	ако си горе,
	а не тук?

	Виж, резен хляб,
	два стръка лук,
	но ти е сладко,
	че си тук!

	Я гледай
	адмиралът Кук —
	що свят открил —
	куцук-куцук!

	Да думат,
	че си малък Мук —
	да, малък Мук,
	ама си тук!

	Отлита щърк — курназ
	на юг…
	„Напролет идвам!
	Да си тук!“

	В съседа някой
	бие с чук —
	ах, че е готин
	този звук!

	В полето — гледай! —
	лъска плуг,
	оре старик —
	куцук-куцук!

	Що празни думи,
	що боклук —
	чак става гадно
	да си тук!

	„Ще пафкаш в рая
	вит чибук…“ —
	не вярвай! Лъжат!
	Стой си тук!

	На всяко зло
	и скръб напук —
	върви, пълзи —
	куцук-куцук!

	Куцук-куцук,
	напук-напук.

