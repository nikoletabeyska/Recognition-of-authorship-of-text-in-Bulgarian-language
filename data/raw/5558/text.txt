
		Не си ти малка птичка,
		а дух на радост дива!
		Във утрото самичка,
		сърцето ти разлива
	родена в тоя миг мелодия звънлива!…

		Нагоре, все нагоре,
		далеч от нас се рееш!
		Сред сините простори
		ти като пламък грееш,
	и пееш и летиш, и пак летиш и пееш!

		Над мълниите жарки
		на слънце нажежено,
		над облаците ярки,
		в зова ти въплотено,
	самото щастие е сякаш устремено!…

		Лазурната позлата
		край теб се разтопява.
		В зората тъй звездата
		погаснала остава —
	макар незрима да си, чувам те тогава!

		Че твоят глас чудесен
		е бърз като стрелите
		на оня диск небесен,
		що заран зад зарите
	ний още сещаме, макар че вече скрит е!…

		С напеви сладкогласни
		изпълваш ти небето!
		Така във нощи ясни
		грей месецът, додето
	лъчите му прелели наводнят полето! …

		Ти, птичко непозната,
		какво на теб прилича?
		Тъй както под дъгата
		кристален дъжд се свлича,
	тъй песенен поток сега от теб се стича!…

		Като поет незнаен
		пред изгрев чист и весел,
		със своя стих омаен
		за миг света унесъл,
	ту пръснал радости, ту страхове донесъл

		като девойка млада,
		която пак сама е
		във замъка, и страда,
		и своя блян ласкае
	и тъй нежна музика, каквато любовта е

		като светулка златна,
		в росата засияла,
		сред сянка благодатна
		искрици разпиляла,
	макар цветя и храсти да я тулят цяла;

		като роза дива,
		влудила ветровете,
		които похотливо
		й късат цветовете,
	но лъхне ли ги тя, от слабост са обзети

		— си ти! И всеки вятър,
		и дъждовете бесни,
		и капките в тревата,
		и мирисите пресни,
	без мъка надминаваш с чудните си песни!

		Ти, дух! Ти, малка птичко,
		сърцето твое дай ни!
		По-шеметни от всичко
		са дните ти безкрайни
	— и от нектара, и от поривите тайни!

		И всеки химн тържествен,
		и ромон на съблазни
		пред твоя глас божествен
		са само звуци празни —
	дори и в най-добрите нещо скрито дразни!

		Къде извират твоите
		щастливи излияния?
		В реките ли? В усоите?
		В небесните сияния?
	Не са ли те любов? И липса на страдания?

		Че в чистата отрада
		на песента ти няма
		ни мъка, ни досада,
		пред теб скръбта е няма!
	Обичаш ти, но без пресита и измама!

		Заспала или будна,
		смъртта ти съзерцаваш
		с оная мъдрост чудна,
		която нам не даваш,
	и с нея своя вик в потоци разпиляваш!

		А ний, ний сенки гоним,
		тук в своята бърлога.
		Дори в смеха си роним
		понякога тревога!
	Най-нежните ни песни крият изнемога!

		И даже да заглъхнат
		омразата, скръбта ни,
		сълзите да пресъхнат,
		да няма страх и рани,
	за нас пак твойта радост чужда ще остане!

		Напевите най-звучни
		и книгите най-скрити
		не могат да научат
		на твоя дар певците,
	тъй както ти ги учиш, враг на низините!

		О, дай ми радостта си,
		да пея с тебе, птичко!
		Да ливна лудостта си
		в ликуване едничко,
	и както аз те слушам, тъй да ме слуша
						всичко!…

	1820

