
	Над гроба свети синьо пролетно небе
	и клоните на младата върба люлее топъл вятър,
	и може би е светнало и младо моето лице,
	а има толкова печал в сърцето…
	О, тази пролетна нестихваща мечта
	и тези нови, светли мисли и желания,
	човешкото сърце едно ще си остане
	и вечна като него само е смъртта…

	Защо от толкова безкрайно малки
	радости се радваме,
	и толкова безкрайно малки
	скърби ни тревожат,
	а есенният вятър ще разгони листите,
	от клоните низпаднали,
	и всички ще заспим, във тъмната
	земя положени;
	и няма да е светнало и радостно,
	и няма да е тъмно и печално,
	а само тихото небе, спокойно и опално,
	ще се издига с много обич над гробовете,
	и като днес ще бъде синьо,
	несдържано сияйно и красиво,
	ще се разискри пролет над земята,
	над всички, над умрели и над живи;
	и спомените, пазени и святи,
	ще доведат до гроба някой близък
	и празна ще остане сигурно ръката,
	протегната в любов и във копнение.
	О, вие скътани във тихото забвение…

	1939, февруари, София

