
	Блести небето, като че празнува,
	изпъстрено с елмазните звезди.
	Отникъде ни шум, ни глас се чува:
	душата развълнувана трепти.

	Трепти и чака някакви чудесни
	мелодий сладостно да прозвучат
	от гласове, от арфи неизвестни,
	кои ще чуй земята първи път.

	Но чака суетно и с жалба свята
	обръща се към светлите зари:
	тоз трепет, с кой поглеждам в небесата,

	вам мойта тайна не ли ви откри?
	Защо тъй мълком като непозната
	ме гледате, о, сяйни ми сестри?

