

	Там, там буря кърши клонове…
	Христо Ботев


	Докато шумяхте край щастливите трапези
	и здрависвахте със чаши своите идеи —
	някъде от планината този вятър слезе
	и не му омръзна непокорно да лудее,
	да събаря втръсналите вещи от перваза,
	да помита паяжините на всяка скука,
	да пилее посред пътя прашните омрази
	и с крило на облак по челата ви да чука.

	Докато седяхте броеници да редите
	и се кланяхте под лавъра на бърза слава
	той въздъхна в ледената тръпка на водите,
	удря слънчевите длани в клоните корави,
	за да кипне мартенската влага под кората —
	разпиля въздушната мъгла по върховете,
	весел къпа рошава глава сред езерата
	и пчела положи в чашката на всяко цвете.

	Докато се кръстехте от бурята далече
	и живяхте свити в ядката на тишината —
	този вятър облачната риза си облече
	и прегърна паметника долу в равнината.
	И… когато кипна гръмотевичното гърло,
	побеля от мълниите и засвятка сводът,
	взе една във сините си шепи да я хвърли
	право над челата ви…

	Ще им светне ли, войводо?

