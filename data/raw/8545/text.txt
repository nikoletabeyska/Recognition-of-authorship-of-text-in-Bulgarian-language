
	… Накрая всичко става сива
	и отвратителна мъгла.
	Дори и старост си отива,
	преди съвсем да е дошла.
	В болезнено-зла полудремка
	полека заживяваш ти
	сред ужаса на полусенки,
	до вчера бивали мечти,
	и като в полусън минават
	през теб откъслеци от дни
	с лицата на полузабрава —
	лица на любени жени,
	лица на весели другари,
	на врагове, с които ти
	врагувал си до смърт, до ярост,
	но вече си се опростил.
	Мълчиш. А въздухът подире
	като завеса за „отвъд“
	с плющене пада.
			И разбираш:
	актьоре, просто репетираш
	във пуст салон самата смърт!

