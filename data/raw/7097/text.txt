
	И аз сломен попитах — и сломен,
	най-после чух! То беше знам, душата,
	една вълшебна корда в тишината,
	то беше моята душа пред мен,
	звучаща тихо: може би…
	А слънцето захождаше. В забрава
	от страх, попитах — и тогава
	аз чух най-тихо: може би.

	И аз сломен глава на гръд оборих,
	но все простях към изгрева ръце,
	с надежда в безнадеждното сърце,
	и като ехо в себе си повторих,
	сломен повторих: може би…
	А слънцето се беше скрило вече
	и нощ зловеща, близо и далече,
	со смях понесе: може би.

	И аз все чакам! Ето векове
	изминаха как гледам в тъмнините.
	И все аз чакам! Ето ветрове
	до кървав плач ме шибат по очите.
	И все повтарям: може би…
	Аз чакам слънцето и слънчев блясък,
	с очи покрити веч от прах и пясък,
	и сляп отдавна! — може би.

