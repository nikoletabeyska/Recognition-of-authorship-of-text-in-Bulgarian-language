	Вятърът полюшна сребърните дюни, те плавно се плъзнаха напред и се подгониха една-друга, а върху морето от пулсиращи песъчинки се открои прекрасна млада жена.
	Мариана отмести поглед от екрана, въздъхна и се облегна на коленете на Владо.
	— Стига с това видео — прозя се тя. — Скучно ми е.
	Беше се отпуснала върху персийския килим пред масичката с телевизора и видеото.
	— Мога ли да си взема едно бонбонче?
	Владо се наведе напред в креслото и кимна. Мариана протегна ръка към бонбониерата, но се поколеба.
	— Няма ли да напълнея?
	— Няма — небрежно подхвърли Владо.
	— Ама аз изядох вече два.
	Владо впи очи в телевизора, където великолепната жена вдигна ръка, изстреля бляскава ракета и се огледа.
	— Този ще ми е третият — отново въздъхна Мариана.
	Тя си поигра с ресните на покривката, сплете от тях плитка, захвана втора, но се отказа и решително посегна към бонбониерата и си избра най-големия бонбон.
	Жената-мечта беше замръзнала в очакване.
	Владо си взе цигара и трескаво щракна със запалката. Мариана сложи ръка на коляното му и го погали. Шоколадовият бонбон се беше стопил между устните й. Дори цигарата не направи по-малко мъчителна мисълта за жената-мечта, изоставена сама в сърцето на сребърната пустиня. Владо отмести ръката на жена си и тръсна пепелта направо на килима.
	Мариана въздъхна за трети път.
	Сигналната ракета примига и отчайващо самотна се спусна към синкавите пясъци на враждебната планета.
	— Защо пушиш? — попита Мариана.
	— Ще станеш сто кила! — сопна се Владо. — Ако искам, мога изобщо да не пуша.
	— Защо пушиш тогава?
	— Защото ми се пуши.
	— Аз пък ще ям, докато стана толкова дебела, че за теб да няма място в апартамента.
	Помощ не идеше отникъде. Пустинята остана безмълвна.
	Мариана си хапна още един бонбон.
	Владо придърпа към себе си кристалната купа, взе си шепа семки и си ги изсипа в устата направо с люспите, без да откъсва поглед от екрана. Сърцето му се сви. Никой ли нямаше да спаси жената-мечта? Той изплю люспите в шепа и съкрушен ги остави на покривката. Мариана ги събра и ги сложи в пепелника. Владо лапна още една шепа. Тя бутна пепелника към него и обхвана с ръце коленете му.
	— Владко, извинявай, аз няма повече…
	Царствена и величествена мечтаната жена тръгна към далечния и непостижим хоризонт.
	— Владенце, не ми се сърди, аз просто искам да си поговорим… Дали оня ден не е станало нещо, а?
	— Кой ден? — меланхолично попита Владо, завладян от безгранична тъга.
	— Ами… онази вечер…
	Красива, нежна и безпомощна, жената-мечта продължаваше да се отдалечава сред равнодушните гонещи се пясъци. Те всеки миг можеха да я погълнат, да я затрупат, да я задушат и да оставят от нея само едно сияние в сърцето на Владо.
	— Владе…
	— Какво да е станало?
	— Ами… нещо…
	— Какво бе?
	Той толкова се ядоса, че чак я погледна. Спомни си, че правиха секс оня ден, изсумтя и пак се втренчи в телевизора.
	Мариана го погали по бузата.
	— И да е станало, какво от това? — озъби се той.
	— Нищо, ама… Понеже нали си бяхме говорили сега да не забременявам, да си поживееме, млади сме… Нали, Владе?
	— Няма ли най-после да се научиш да броиш до двайсет и осем!
	— Владе, ама нали нищо… Владко, миличък, кажи ми, че нищо не е станало.
	— Нищо не е станало.
	— Абсолютно сигурен ли си?
	— Абсолютно.
	Жената-мечта се обърна изведнъж, сякаш беше чула глас или друг сигнал, достъпен само за нейните съвършени сетива. Заслуша се, после затича обратно.
	— Ти не можеш да бъдеш абсолютно сигурен — каза Мариана. — Никога няма сто процента сигурност… Това го пише в списанието…
	— Разкарай се!
	Прекрасните устни на жената-мечта се разтвориха в лъчезарна усмивка. Погледът й се изпълни с надежда и се устреми напред, насам, към Владо. Стройното й тяло се изпъна като струна, сякаш ще разчупи омразното стъкло, което ги разделя и да се спаси в прегръдките му от омразната пустиня.
	Мариана взе дистанционното и изключи видеото.
	— Защо го изключи? — сепна се Владо.
	— Изключва ми се.
	— На мен пък ми се гледа!
	— Това изобщо не ме интересува.
	Владо скочи, направи няколко разгневени крачки из хола и посегна към цигарите, но Мариана го изпревари, взе от масичката целия пакет и се зае да ги къса една по една.
	— Аз за какво съм те довела тука? — каза тя. — Да гледаш видео ли?
	Владо занемя. Няколко секунди я гледа втрещено, после седна обратно във фотьойла и каза:
	— Я си гледай работата.
	— Какво каза?
	— Да ти промия ли ушите?
	— Мисля, че си позволяваш прекалено много.
	— Как така ти ще ми казваш дали ще гледам или няма да гледам?! Ти нямаш право…
	— Имам — прекъсна го Мариана. — DVD — то го купиха МОИТЕ родители.
	— Да не са го купували!
	— Така ли?
	— Точно така.
	— Ами тогава защо искаш да гледаш?
	— Притрябвало ми е попиканото ви DVD!
	— Браво бе! Може би не ти е притрябвал и попикания НИ апартамент? Може би баща ми не трябваше да те назначава в попиканата СИ Агенция? Може би изобщо не трябваше да те измъквам от попиканото ти село…
	— Нищо не ща! — скочи Владо. — Вече нищо не ща от вас! Не мога да ви понасям!
	— Че какво толкоз сме ти направили?
	— Всичко ми взехте!
	— Какво толкова сме ти взели, бе? — изсмя се Мариана. — Какво си имал, че да ти го вземем?
	Той се сви на канапето и скри лице в шепи. После вдигна глава и я погледна:
	— Какво правя тука?
	— Папкаш ни паричките — ухили се Мариана.
	— Ако имах свои, веднага щях да се махна.
	— Да, ама нямаш.
	— Нямам… Моля ти се, остави ме да си гледам филма и няма да има проблем — примирително каза Владо.
	— Няма да те оставя — поклати глава Мариана, — не искам да те оставя.
	Владо се хвърли към нея и дръпна от ръцете й дистанционното, но тя се изскубна и го хвърли в аквариума. Разхвърчаха се пръски, Владо бръкна между златните рибки, избърса потъналото дистанционно във фланелката си и натисна копчето, но телевизорът си остана тъмен и ням.
	Мариана го прегърна откъм гърба, докосна с устни шията му и прошепна:
	— Владенце, миличък… Не ми се сърди, моля те! … Нали не си се сърдиш?
	Тя плъзна ръка по косата му, но той се обърна, стисна до болка ръката й над лакътя, изви я назад, почти прилепи лицето си до нейното и процеди:
	— Ще давате и ще си траете! Гадове!
	Той я пусна рязко и хукна през хола. Тя залитна, отхвръкна настрани, но се съвзе бързо и се спусна след него. Той изскочи на балкона и се прехвърли през парапета.
	— Владо, спри се — каза Мариана.
	Гласът й беше равен и безизразен.
	Владо се вкопчи във водосточната тръба, оттласна се и се понесе надолу.
	— Владе! — чу той вика на Мариана. — Владенце, моля ти се недей…
	Думите й се пречупиха в ридание и заглъхнаха.
	Владо скочи на тротоара, изтупа си дънките и вдигна поглед към звездното небе. Някъде там може би беше сребърната пустиня, където жената-мечта го чакаше да я спаси. Сигурно беше там. Не можеше да не бъде. За миг му се стори, че я вижда да протяга ръце към него. Направи крачка към нея, спъна се в бордюра и осъзна колко далече са звездите. Как ли се стига до тях, запита се Владо, сигурно с пари, с много пари. А той ги нямаше. Нямаше нищо освен хубостта и младостта си. Те бяха неговия лазерен пистолет. Не са се свършили жените, я! Има и хубави богати момичета, не дебели и със заешка устна като Мариана. Той обърна гръб на новата кооперация, където в мезонета хълцаше Мариана и тръгна към автобусната спирка. Ще спя на Централна гара, голямо чудо. А утре ще видим… Следващия път ще се продаде по-скъпо.
