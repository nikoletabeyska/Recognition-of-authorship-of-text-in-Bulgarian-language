
	Стозвучний рев на битката вседневна
	не стихва в снежните поля.
	И върху бледните чела
	Смъртта чертай, развихрена и гневна,
	зловещия си жертвен знак.

	А вихрите сред степите безбрежни
	отбрулят жълтите листа,
	забравени от есента,
	и разпилели къдри белоснежни,
	ридаят в ледения мрак.

	Но стъпват твърдо легиони горди
	по своя буреносен път,
	над тях шрапнелите мълвят
	заканите на обезличени орди,
	прокълнати пред бащин праг.

	А всички страдущи и морни братя,
	осъдени на вечен гнет
	от рухващия стари свет,
	целуват с трепет стъпките им святи,
	вбраздени в кървавия сняг.

	* * *

	От сибирските мрачни хижи,
	от каменния Петроград,
	презрели делничните грижи,
	червените тълпи се нижат,
	сплотени твърдо брат до брат.

	А тъй жестока е борбата!
	Отде не плъзна хищен враг?
	И кой престъпник на земята
	не тръгна с кървав нож в ръката
	да сее ужаси и мрак?

	Налете с кървави пълчища
	настръхналият Капитал,
	обърна в дим и пепелища
	на Сибир мирните селища,
	вериги нови изковал.

	Но гръмна мълния метежна
	над синовете на нощта
	и в свойта участ неизбежна
	стопиха се кат преспа снежна
	недоброими пълчища.

	Безумец е, кой хвърля шепа
	пръст — с пръст слънцето да затъмни,
	и кой надежда храни слепа
	да спре стихията свирепа
	на океанските вълни.

	* * *

	Да бъде крепка, братя,
	десницата ви свята!
	Вий първи в тъмнината
	запалихте звезда.

	Лъчът й ще учуди,
	зовът й ще пробуди
	задрямалите люде
	към хляб и свобода.

	И вихър от крилати
	души ще да разклати
	престъпните палати
	на земната беда.

	Да бъде крепка, братя,
	десницата ви свята!
	Вий първи в тъмнината
	запалихте звезда.

	* * *

	От руските поля далеч до Атлантика,
	през тайнствения лес на Индия безкрайна
	и всъде по света, де пот и горест блика,
	трепти с рубинен лъч сияние велико,
	открило със любов свещената си тайна.
	И неговия лъч е взор на херувим,
	и неговия зов е гръм: „Да победим!“

	Тълпи се легион до братски легиони
	и бурното море издига се и тътне:
	„Станете вий, деца, вий, робски милиони,
	притиснати под златни кървави корони,
	угасващи в нощта и в сънищата смътни!
	Станете вий, деца на Лондон, Берлин, Рим,
	умира старий свят, ний нов ще сътворим!…“

	И блика над света туй северно сияние,
	огряло огнен път през кървавата вечер,
	и робските деца възрастват в великани,
	в смирените сърца разбуждат се закани
	и тътне все напред рубинения глетчер.
	А неговия зов лети кат светъл химн,
	а неговия химн гърми: „Ще победим!“

