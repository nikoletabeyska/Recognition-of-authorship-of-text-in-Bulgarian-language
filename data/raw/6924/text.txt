
	Ти виждаш как пролет
	безследно премина,
	как червей дълбае
	под всяка скала,
	че вкусена радост
	прецъфна и гине
	и горко въздъхват
	треви и стебла.

	Ти виждаш как плахо
	низ облаци светва
	изгряла зорница
	на свят благослов,
	а властната есен
	орисана клетва
	дописва над гроба
	на първа любов.

	Ний виждаме всичко,
	безмълвно покорни,
	след някакво чудо
	унесени пак,
	докле не загаснат
	сърцата ни морни
	в приспивната песен
	на първия сняг.

