
	Аз бродех самин и безпътен,
	от лес неизброден пленен
	мил образ, далечен и смътен,
	лъстеше отвред отразен.

	Видях, че над извор се свежда
	от гръм поразена бреза,
	и сякаш смъртта си оглежда
	в последната своя сълза.

	Запях самодивската песен
	за скитник, с луната венчан,
	и вместо брезата — унесен
	познах самодивския стан,

	измолих й билките странни,
	сърца да отключвам навред,
	но мойто до гроб ще остане
	заключено с гордост и лед.

	Днес бродя самин и безпътен,
	от лес неизброден пленен,
	мил образ, далечен и смътен,
	отвсъде лъсти отразен.

