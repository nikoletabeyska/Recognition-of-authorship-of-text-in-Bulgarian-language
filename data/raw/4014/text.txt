	В последната минута,
	когато вън салюта
	оповестявал празника на коронацията
	и щяла скоро нацията
	да зърне своя крал,
	Карлон IV изведнъж разбрал,
	облят от пот и в паника ужасна,
	че кралската корона му е тясна.
	— Ами сега! — извикал кралят. —
	Крале се качват, но и свалят!
	Дали потаен дворцов враг
	стеснил е моят похлупак,
	за да изпълни в този ден
	такъв коронен номер с мен,
	или главата ми голяма
	в монархията място няма?
	— Голяма-малка — казали велможите
	налага се короната да сложите,
	защото, погледнете през прозореца,
	онези хорица,
	които чакат зад редиците
	на войниците —
	това е той, народът. А той смята,
	че всеки крал, щом иде на земята,
	снабден е със глава по мерка,
	а ако при това
	държавният Глава
	не издържи на Главната проверка,
	възможно е, уви,
	да се надигне той
	и да установи
	републикански строй!
	— Република? Преди да я дочакам,
	в короната си цял ще се нахакам! —
	изкукуригал кралят. И веднага
	се втурнал кой как може да помага:
	— Дръж!
	— Веднъж!
	— Кураж!
	— Дваж!
	— Оттам!
	— Оттук!
	Натискали. Раздал се звук,
	изпукала главата на Главата,
	но обръчът й хлътнал до средата!
	И тъй Карлон излязъл на балкона,
	съгласно правилата, със корона,
	но златният й кръг бил тъй залостен
	в главуняка му костен,
	че сраснат с него, си останал там,
	и често крал Карлон, останал сам,
	си мислил, че за днес е още крал,
	тъй както бог е дал,
	ала не дай си боже, дойде време,
	короната народът да си вземе,
	той вследствие на тази спойка здрава
	с главата си ще трябва да я дава!
