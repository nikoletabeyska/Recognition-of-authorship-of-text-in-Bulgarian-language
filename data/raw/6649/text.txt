
	Когато садих те дълбоко в земята,
	аз исках да бъдеш по-траен от мен,
	да трепкат по клоните тъмни листата,
	бръшлян да обвива дъба извисен.

	Така от пръстта на деди мълчаливи
	през детството гледах те с горди мечти,
	а днес те поливам със сълзи горчиви,
	сред бурени, виждам, посърнал си ти.

	Откакто съдбата далеч ме отпрати,
	в дома на баща ми стои чужденец
	и в негова власт е сега участта ти,
	додето получа за зрелост венец.

	А с мъничко грижи как би се изправил,
	със рани зарасли как би разцъфтял!
	Но никой не те е след мен съжалявал —
	кога пришълците са имали жал?

	Мой дъбе, не грохвай — о, нека измине
	Земята два кръга по пътя си стар,
	аз тук ще се върна във пълни години
	За среща щастлива щастлив господар!

	И ти ще живееш, достоен и мощен,
	над бурена, който държеше те в плен,
	че в тебе животът запазен е още
	и пак ще си сложиш нов накит зелен.

	А твоята зрелост когато настъпи,
	смъртта ще ме скрие във пещерен мрак,
	но ти, ти ще трепкаш с листата си скъпи
	пред тебе е времето немощен враг.

	Над гроба ми век подир век ще минава,
	ти все ще си моят шумящ балдахин
	и друг господар ще посрещаш тогава,
	когато под сянката дойде самин.

	Или със сина си пристъпи полека
	и с шепот покаже му белия кръст.
	О, вярвам, че те ще си спомнят навека
	мъртвеца, положен във старата пръст!

	И тук, те ще кажат, туптя му сърцето,
	тук песните пя си, тук в младост цъфтя
	и тук ще почива прахът му, додето
	на времето дните стопи вечността.

	1807

