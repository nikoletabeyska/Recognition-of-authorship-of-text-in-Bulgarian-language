

	На Васил Сотиров


	Снощи много яко се напих.
	Както казват — чак до козирката!
	„Главо, ти ми пречиш — промълвих. —
	Свалям те за малко…“
			И нататък
	стана ясно: ясен хоризонт,
	нищо че на свещ го наблюдавах,
	ясен хялб, преглъщан с тъмен стон,
	ясен ум, макар и помрачняващ…
	Ясно бъдеще пред мен, макар,
	заизкачвайки му стръмнината,
	да се стрепнах в острия му старт,
	та… си понамерих пак главата.
	И дочух как, бог да я прости,
	мама от отвъд ми се обади:
	„С глътката внимавай, синко, ти!
	В тъмното й можеш да пропаднеш…“
	Кой да слуша!
			И без капка свян
	викнах я: „Ела да ти налея!
	Мъчно ми е, не че съм пиян,
	а че утре пак ще изтрезнея!“

