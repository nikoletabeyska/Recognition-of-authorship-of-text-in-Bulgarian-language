
	На хиената й се родили деца и тя често отивала в гората да търси храна за тях. И ето една нощ, когато хиената я нямало в къщи, невестулката се промъкнала в дупката, където били малките, и се скрила там.
	Хиената не забелязала, че в дупката седи невестулката. Когато тя донесла месо, децата попитали:
	— За кого е това?
	— Всичко е за вас — отговорила хиената и си отишла.
	Невестулката рекла:
	— „Всичко е за вас“ е моето име. Дайте ми месото.
	Задигнала невестулката месото и го изяла, а децата на хиената останали гладни.
	Всяка нощ хиената донасяла месо и казвала:
	— Всичко е за вас.
	Хиената не знаела, че така се наричала хитрата невестулка. А децата се страхували да й кажат за това и невестулката изяждала всичко, което хиената донасяла.
	Веднъж хиената рекла на децата си:
	— Я излезте от дупката да ви видя!
	Излезли те навън — изпосталели, гладни.
	— Нали ви донасях толкова месо! Мигар не сте го яли? — зачудила се хиената.
	— Изяждаше го невестулката „Всичко е за вас“ — отговорили децата.
	— А къде е тя?
	— В дупката.
	Надникнала хиената в дупката, видяла невестулката и се развикала:
	— Излизай! Днес е дошъл краят на твоята измама!
	— Добре, ей сега ще изляза — отговорила невестулката, — само че първо вземи чехлите ми — и протегнала на хиената ушите си.
	Хиената я сграбчила за ушите и я изхвърлила настрана — тя мислела, че хвърля само чехлите. Невестулката паднала зад гърба й, а хиената все чакала да излезе тя от дупката.
	— Хиено, хиено, погледни ме! — викнала невестулката. — Отивам си!
	Хиената се спуснала след нея, но не могла да я хване. От яд защракала със зъби и се върнала назад при своите изпосталели деца.
