
	__Полковник Янков__

	Във пламъци издъхнах ази
	в борба за твойта свобода;
	но днес тиран те стар не гази,
	от новий няма ни следа.
		О, Македоньо, край свещени,
	възкръснах с тебе този път,
	и в твойта радост, възхищенье
	забравих лютата си смърт!

	__Борис Сарафов__

	О, Македоньо, майко свята,
	за теб борих се и живях;
	от смърт не плашех се в борбата,
	но аз от свои я приех.
		Отидох жертва аз безплодна
	на братска злоба, но простих,
	че днеска виждам те свободна —
	о, майко красна, що любих!

	__Гоце Делчев__

	За тебе, Македоньо мила,
	живях, борих се и умрях,
	отдадох младост, дух и сила,
	но теб свободна не видях.
		Свободна си сега? Ликувам,
	макар и в земните недра,
	защото твоита песен чувам
	и чувам нашето „ура“!

	__Братя Миладинови__

	Отровени в тъмница черна,
	о, Македонио, умряхме
	с отворен взор, с тъга безмерна
	че теб свободна не видяхме.
		Свободна си сега — ликувай!
	Недей жалй, че в гроба тлеем —
	Ний пак сме живи, майко, чувай:
	с теб заедно и ние пеем.

	__Хилядите македонски мъченици__

	Найдохме смърт в тегла нечути,
	в изгнанье, в затвор и във окови
	от зли тирани — стари, нови —
	но новите по-лоши, люти.
		Сега възкръсна в тебе роба,
	о, Македонио безцянна!
	И всички викаме от гроба:
	Ура! Ура! Живей! Осанна!

	__Самуил__

	Орел по бойните полета,
	умрях отчаян в Прилеп аз —
	подир Беласица проклета —
	веч девет века оттогаз.
		Но чувам викове победни.
	Потомство ново се роди!
	Я ставай, Самуиле бледни,
	войските пак си поведи!

	__Михаил Шишман__

	Във боя при Велбъжд паднах,
	„Прости!“ — казах на трон и царство,
	печална жертва там станах
	на сръбската злина, коварство.
		Но днес зачувам тръбен звук
	и вик победен — утешен съм:
	чрез сабята на моя внук
	сто пъти ази отмъстен съм.

	__Паисий__

	За Болгарская древня слава
	писах аз, грешний, на Атон.
	От Дунава до Дрин тогава
	бе звон оковний, плач и стон.
		Но днес ухо ми песни слиша!
	Смилйл се, виждам, Бог за нас…
	Ех, час велик, да стана аз
	исторьята си да допиша.

	Февруари 1916 г.

