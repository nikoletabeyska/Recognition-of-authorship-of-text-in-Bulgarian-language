
	Палачът, Мариамна*, днес
	[* Мариамна — първата жена на юдейския цар Ирод, която се отличавала с рядка красота и ум. Ирод я заподозрял в невярност и заповядал да я убият. Бел. ред.]
	от мъката по теб убит е.
	Мъстта се стапя в стон злочест
	и жал гаси гнева в гърдите.
	О, Мариамна, де си ти?
	И виждаш ли оттам сълзите?
	Дори и Бог да ме прости,
	ти пак се вслушай във молбите!

	Дали е мъртва? Та нима
	послушаха речта ревнива?
	Гневът ми хвърли мен в тъма
	и мечът вдигнат мен убива.
	Ти бездиханна си, любов!
	Духът ми тъмен не отива
	в небето: нито благослов
	от Бог, ни прошка той добива.

	Отнесе в гроба моя смях
	жената, с мене трон делила.
	Аз сам да стъпча пожелах
	цветеца, търсил в мен закрила.
	Грехът е мой, и адът — мой;
	разруха в мен се е стаила.
	Заслужих мъките безброй,
	надвили всичката ми сила.

	1815

