

	На Стойчо Стойчев


	Пак липовите облаци високо светят
	и слиза влажен дъх в зелените листа,
	и пак вървят старозагорските поети,
	и пият дълго виното на младостта.

	Те газят в бурята на златни сенокоси
	и сварва ги по пътища просторен дъжд,
	и всеки в извора на чувствата си носи
	легенда за жена,
					предание за мъж.

	Ти, който бързаш под дъжда —
						поспри за малко!
	И аз в такива бистри дъждове открих
	как мълнията с буйна огнена совалка
	тъче по небесата светлия си стих.

	В чадърите на клоните дъждът потропва
	и сее по земята цветните звезди.
	Животът е добър, щом в утрините топли
	щумят развихрени небесните води.

	И обич пак ще се повтаря под небето
	с най-нежната жена,
					с най-истинския мъж,
	и ще вървят старозагорските поети
	под липовия шум на лилиевски дъжд.

