
	Заминавам на фронта… Решено!
	Няма място за сметки сега…
	Моя, кръв, бий жестоко във вените,
	мой юмрук, израсни по-корав!

	Моя българска, мъжка решителност,
	поведи ме в ръцете със щик,
	там на запад! В бой да изпитам
	свойта чест на народен войник.

	И ако — със очи насълзени —
	мойта майка пред прага ме спре, —
	твърд, спокоен, без капка вълнение
	да закрача напред.

	Вие практични мои приятели,
	стига приказки! Нямате дума сега!
	Там! На фронта със шмайзер в ръката
	най-добре се разбива врага!

	Там! На фронта, където фашистите
	пред смъртта си отчаяно бдят.
	Само там всички чувства и мисли,
	само там води нашия път.

	Само там! През Берлин — към победата!
	Без Берлин няма радост и мир…
	Към Берлин след двубоя последен
	за щастливи, за радостни дни!…

	Заминавам на Запад! За фронта.
	От сълзи и съвети нямам нужда сега:
	във борбата велика, огромна
	за желая да дам своя дял.

	Ако падна в битката? Нищо!
	Друг боец моя пост ще смени:
	а на гроба ми гордо ще пише
	„Той загина на път за Берлин!“

	1944

