

	„А беше една възхитителна къща…“
	Петър Анастасов


	А беше една възхитителна къща,
	която танцуваше с моето завръщане.
	Обувките на прага заиграваха —
	на звуците от радиото приставаха.
	Дали по резитба, или по гроздобера,
	дали зиме, но тука ще намеря
	топлота без еквивалентно слово,
	когато вечерта посиняваше като олово,
	мама простираше ръцете си бели
	и аз ликувах без дума да обеля,
	а татко цигара кротко ще свие,
	ще каже: Дъще, пак сме си ние…
	Но вече ги няма…
	И брат ми при тях е…
	С дъждовни сълзи заплаква и стряхата…
	И аз, самотна
	като къща, в която не живее никой,
	до оградата безпаметно ги викам…
	Дали ще чуе някой
	и дали ще може
	да опише мойта мъка, Боже?!

