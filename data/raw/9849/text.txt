
	А очите му — зелени,
	като лято.
	Знаел е, че непременно
	него чакам.
	Знаел е, че сто години
	не са много,
	и че трябва да пристигне.
	След дълбокото
	и след скъсаните котви,
	след соленото,
	след изпуснатите срокове —
	е при мене.
	И гласът ми ще се скъса,
	ще заплача…
	Боже, много ли е късно?
	Правя крачка
	и прохождам по детински
	във душата му.
	И си вярвам, че е истинско.
	По-нататък
	нека друг да го разкаже.
	Не завиждам!
	След голямата ми жажда
	имам ближен.
	Няма първа риза даже —
	все раздавал…
	Ще излъжа, ако кажа —
	слаб му ангела…
	А очите му зелени —
	чак се давя…
	След потопа оцелелите
	имат право
	да са толкова щастливи,
	да е всичко…
	Боже, адски ми отива
	да обичам!

