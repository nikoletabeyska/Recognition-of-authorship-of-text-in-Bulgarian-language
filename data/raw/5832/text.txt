
	Кой мислеше само? След тази гора мъченица
	за втори път пак е задръстено вред от войници.

	За втори път пак проехтяват топовни гърмежи,
	в дърветата вятър свири — уплашен, наежен.

	Ний чакаме в бойна готовност… Настъпи ли здрачът,
	стъмней ли, потегляме в новата бойна задача.

	Ний чакаме… Чакат със нас камиони, линейки,
	оръдия кални, маскирани с борови вейки.

	Ще тръгнем ли скоро? Къде ще се бием? Не знаем…
	Как всичко се бави! А нямаме сила да траем.

	Пред нас преминава унесен и тих командирът,
	той вижда, пред Драва противникът вече напира.

	Не идем ли в помощ, пристигнем ли малко по-късно,
	дотук ще нахълтат и фронтът ще бъде разкъсан.

	И сякаш на всички ни мислено стиска ръцете,
	и иска да каже: „Кураж, мои верни момчета!“

	Най-после тръбачът изсвирва!… Гората изтръпва
	и хора, животни, камиони във тъмното плъпват.

	И тръгват за битката нашите бойни колони —
	подире им махат за сбогом ранени колони.

	Да стигнем по-скоро! Че нямаме сили да траем:
	кога да пристигнем? Къде ще се бием? Не знаем…

	1947

