
	Аз чух насъне повик,
	аз чух насъне стъпки,
	в просъница понесен
	из призрачна страна,
	отблясъкът ликуващ
	из непознати тръпки
	душата ми обагри
	с танцуващи петна.

	От цветове и грани
	очаквах да заръсне
	упойното дихание
	на златоносен зной,
	на мъртва нощ сърцето
	сред пламък да възкръсне,
	и песен да възбликне
	из тежкия покой.

	Но в миг ръка неплътна
	очите ми замрежи,
	душата вледени се,
	телото стана на прах,
	догледах как съдбата
	по черен лист бележи,
	наяве що желаех,
	насъне що видях.

