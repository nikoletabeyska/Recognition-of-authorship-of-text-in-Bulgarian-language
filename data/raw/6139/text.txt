
	Сред вековни, неспирни борби,
	на уречен, свещен кръстопът
	ще се срещнат две вражи съдби.

	Неспокойни на стан ще се спрат
	там два свята. — Далечни тръби
	в притаения мрак ще зоват.

	И ще кажат едните тогаз:
	„Ний вещаем безбрежен простор —
	волността, светлината са с нас!“

	Ще откликнат: „Прогнилий затвор
	нам е драг, с своя ужас и мраз —
	на отчаян ний идем отпор!“

	И ще бъде тържествен часът,
	дългочакан след глухи борби,
	час на светла победа и смърт.

	Под напевът на бойни тръби
	в царствен блясък ще пламне светът.
	О, бой сетен на вражи съдби,

	O, далечен, свещен кръстопът!

