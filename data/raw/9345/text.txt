
	И ще остане във душата ми момичето,
	което никога със кукли не заспа,
	а с житни плитки и очи-метличини
	с момчета лудо тичаше в игри.

	„Разказваше“ за бягство и страхливост,
	„наказваше“ със смърт за клевета
	във порива си светъл да открива
	най-хубавите истини в света.

	Но детството отмина със игрите,
	момичето е станало жена,
	на много болки удря се в стените,
	но не смени то лудата глава.

	А неотстъпно с чувства неразбити
	все мери ръст по силни рамена
	и пази на детинството мечтите
	като големи, светли знамена.

	Ще си остане във душата ми момичето,
	което никога със кукли не игра.

