
	Неспокойни катерички в парка,
	от клон на клон, в тревата търсят нещо.
	И свраките са надменно важни,
	облекли официалните костюми.
	Лъха вятър… Сипят се листата.
	Кестените — пожълтели таралежи,
	Хвърлят своите бодливи брони.
	Иде есен… Цветна, влажна.
	А на локвите очите,
	станали са сиви… неподвижни.
	Моят син си има топка.
	Гони я, и даже и говори.
	Слънцето го гледа и се радва.
	И замерят го със жълта шума
	клоните, надвесени над него.

