
	Облада ме със…думи,
	вдън душата проникна!

	Неусетно се влюбих
	и в мен огънят бликна.
	С думи нежни докосна
	онемелите устни,
	сред порой от въпроси
	се роди топло чувство.
	От незнайна посока
	с думи ръсна ефира
	и съм цялата мокра,
	че те моля „Не спирай!“
	И без страх, и без свян
	говори ми без фрази,
	и от лудост пиян,
	се предай на екстаза,
	и пулсирай, пулсирай
	във безброй редове.
	Аз крещя да не спираш
	„Още не! Още не!“
	А от страстните думи
	да ме пазиш, недей.
	Не ми казвай „Безумно е,
	две души да се слеят!“
	И какво, че в ефира
	ний души сме безплътни
	пак те моля „Не спирай!“
	пак те моля „Не млъквай!“
	Ако думите писани
	са със чисто значение
	щом са искрени, истинни,
	моят дух ще зачене
	и душата ми бременна
	пак любов ще роди,
	и какво, че сме временни
	и аз, пък и ти,
	ще оставим за други
	две поеми — Любов…

	Обладай ме със думи,
	моят дух е готов!

