
	Сънувах — как вървях във своя сън.
	(Не падах аз и не летях), как крачех
	през своя сън — внезапен и подобен
	на някакъв огромен нощен град —
	например — Лисабон… аз бях свободен,
	и в тялото си бях — и в тоя въздух
	с привкус на тропик — близък океан,
	и в залез — по-величествен от айсберг.
	Крайбрежен булевард… Да — в Лисабон!
	Град, в който аз не съм бил в моя странен
	живот на сън в Истанбул — сън в Бургас…
	на сън — в самия сън тук в град Созопол…
	…Тринайсти февруари… Нощ.
	Тук в малък бар —
	(бивш дом на мой приятел) стар приятел —
	подарък от самия Бог… Стоеше Той
	на стола си срещу ми — автентичен
	като създаден в тоя миг — аз се усмихнах,
	аз не сънувах. Буден бях — усещах,
	че се докосвам до това прекрасно,
	спасително, неизразимо нещо, което
	съществува над живота и над съня —
	единственото нещо, по-точно
	истинската майка на нещата —
	родилния й вик — дъга от болка
	и тържество… Тук в тоя нощен бар
	аз бях щастлив, бях буден, бях Достоен
	за Лисабон…

