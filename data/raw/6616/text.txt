
	На мойте вейки плод, плод не един узря —
		доволно слънцето ме гря.
		И мойте рожби ги обраха
		онез, на свят които бяха

	родени само да се радват и берът
		и да живеят от трудът,
		роден, отгледан с чужда мъка.
		Настана есен. За разлъка,

	разлъка сетня пей студеният горняк,
		и на живота сетний знак —
		листа увяхнали — размята.
		Мъгла се стели над полята.

	Аз видях под слана как лятото умря…
		Доволно слънцето ме гря.

