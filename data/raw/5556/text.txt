
	От гори и долини,
	ний идем — ела ни води!
	От острови сини,
	де неми вълнисти води
		се вслушват в свирнята ми чудна.
	Ветрецът в тръстта и листата,
	пчелите над мащерка спрели,
	щурецът, укрил се в липата,
	врабците, крилете си свели,
	те всички ме слушат, и никой не смее да трепне,
	дори белобрадият Тмол ще се сепне,
		щом чуе свирнята ми чудна.

	Пеней*1 си течеше
	[*1 Пеней — река в Тесалия, която прекосява долината Темпи и се влива в Солунския залив.]
	и Темпи*2 се скри в тъмнина,
	[*2 Темпи — долина, врязана дълбоко между планините Олимп и Осса; от древни времена прочута с красотата си.]
	и здрачът растеше
	отвъд Пелион*3 планина,
	[*3 Пелион — планина в Тесалия; известна в гръцката митология като свърталище ш кентаврите.]
		пленен от свирнята ми чудна.
	Там нимфи дошли от горите
	и фавни*4, силени*5, силвани*6
	[*4 Фавни — божества, подобни на бога Пан, изобразявани като космати човеци с рога на главата и кози копита.]
	[*5 Силени — горски духове, полубогове с конски крака. Смятани за много умни, надарени със способността да гадаят бъдещето, добри музиканти, но вечно пияни.]
	[*6 Силвани — горски духове.]
	се криеха из пещерите,
	покрити с роса и смълчани,
	надничаха плахо зад влажни, преплетени клони.
	Те слушаха с обич, а ти, Аполоне,
		със завист свирнята ми чудна.
	Аз пях за земята,
	цветята и цветните китки,
	за дните благати,
	за старите кървави битки,
		а после обърнах свирнята си чудна:
	запях как девойка подгоних, прегърнах,
	а тя се в тръстика превърна.
	Богове и човеци, тъй мамим се често,
	тръстиката крехка строшава се лесно,
	но дълбоко гърдите ранява.
	Те плакаха всички със сълзи тогава.
	Заплакали бихте и вие сега,
	но старост и завист кръвта ви смразяват!
	Заплакали бихте, че сладка тъга
		струи от свирнята ми чудна.

	1820


	[Пан — бог на овчарите, — пасбищата й горите. Родината му е древна Аркадия. Според преданието е син на Хермес Като се родил, той бил тъй грозен със своите рога и кози крака, че майка му го изоставила и Хермес го отнесъл на Олимп. Участвал в шествието на бога Дионис, скитал по планини и долини, отдавал се на лов или направлявал хорото на нимфите, като им свирел на направената от него самия овчарска свирка. Девойката, за която Шели споменава, е нимфата Сиринкс. Пан се опитал да я ухажва, тя побягнала от него; той я настигнал при брега на една река и когато поискал да я прегърне, тя се превърнала в тръстика. Измаменият Пан направил от тръстиката овчарска свирка, която нарекъл в нейна чест Сиринкс. Също според преданието Пан предизвикал бога Аполон на състезание — кой от двамата умее да свири по-добре. Избрали Тмол, стария бог на планините, за арбитър. Той отсъдил първенство на Аполоновата лира. Химнът представя именно песента, изпята от Пан на това състезание.]
