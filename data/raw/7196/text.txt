	По случай известното, настанало напоследък у нас народно вълнение.


	Внимание, безгрижни! О, глупави деца,
	барут с главня гореща без страх недейте рови!
	Защто… гръм ще спука изплашени сърца
	и пламък ще ви лъхне, и дим ще ви изтрови…

	Най-здравата верига Вулкан да изкове,
	свържете великана и — пак го не дразнете:
	повий ли той — разсърден — стомана-членове,
	верига ще се найде на нас по вратовете.

	До кост засегна ножът и — ето страшен рев!
	Народ от болка пъшка-не морски шум сте чули.
	А страшни са устата на зиналия гнев —
	тях планини олово не може ги затули…

	Народ — Сизиф! И той осъден да страдай
	в подземието мрачно на слепота духовна
	и да търкаля камък — страдание без край —
	огромен, тежък камък, по урвата световна.

	И пот и кръв облива измъчено тело
	и клетникът полека към върха приближава,
	а там почивка сладка… Но камък — вечно зло
	от адски сили тласкан, назад се провалява.

	Тъй вечно продължава.
	Жестоки богове,
	днес малко ли титанът — наказан — в мъки тъне?
	Защо на пътя негов ви злобата зове
	да стелете там още и кремъци, и тръне?

	А може би да щете — отчаен — мъченик
	под камъка падающ главата си да сложи —
	премазан — да замлъкне? Че от всегдашен вик,
	от стон, от грохот вечен сънят ви се тревожи?

	Пазете се! И вижте… Не знаете ли страх?
	Сизиф скала подига? — Къде ли ще помери?
	И, ако той я метне, Олимп ще рухне в прах,
	от тътен чак небето над нас ще затрепери…

