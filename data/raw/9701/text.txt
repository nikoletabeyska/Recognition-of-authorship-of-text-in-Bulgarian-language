
	Малка стаичка уютна,
	вътре гиздава мома,
	поглед тя ежеминутно
	впива в нощната тъма.

	На прозореца цветенца
	пръскат дивна миризма,
	гледа вънка и потръпва
	нежна, спретната мома.

	Гледа често и цветята,
	па им шепне с нежен глас:
	„Разпуснете си листата,
	моя мил очаквам аз!

	Аз от вас ще свия китка,
	ще накича млад герой!
	Днес той връща се от битка,
	днес при мен ще бъде той!…“

	Малка стаичка уютна,
	на прозореца цветя,
	някой с шум вратата бутна,
	страстно сляха се уста.

