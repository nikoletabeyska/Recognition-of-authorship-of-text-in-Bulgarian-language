
	Далеко си: и тук и там — звездите тръпнат
	вездесъщи.
	Нощ ясна като ден и полумрак е в къщи.
	Пилее се коса, вълнуват се гърди:
	ти чезнеш в полумрака, будна и тревожна.
	Ти сещаш — непорочна — над тебе някой бди:
	чувствено-набожна — то моята мечта е.
	С венец от мак и здравец на чело,
	настръхнала край твоето легло,
	тя бди, желае — и не смее…

	Тя бди, желае и не смее, и с ръце е
	закрила взор. Душата алчуща ридае.
	Но ти гориш от срам. Ти чуден нежен стих.
	Да бъде свят грехът в светая ти светих! —
	То моята мечта е: в огън тя витае…
	Витае и желае и не смее, и с ръце е
	закрила пламнали очи;
	кой булото на мрака ще разкъса?
	Нощта задъхана мълчи…

	И тук и там, в небе звезди — далеко от света са.

