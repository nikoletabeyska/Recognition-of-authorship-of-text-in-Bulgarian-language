
	Ишаллах!* — ако е жив „Будилникът“, да дочака онова време, кога са преселват в лоното Аврамово нашите велики поети, нашите политически и икономически деятели и нашите фарисеи, то той ще им воздигне такива паметници, каквито не са воздигале дору и букурещките българе на Раковски. Тие паметници „Будилникът“ ще украси и имената на почившите ще обезсмърти със следующите от злато надписи:
	[* Слава на аллаха.]

	На № 1:
	Лежи намусено в гроблето
	наш Петър Кучкин — базиргян,
	стърчи му нагоре шкембето
	като цял тулум с шарлаган.
	Я плачете, я ридайте,
		вси български чада, —
	няма вече кой да коси
		чуждата ливада;
	няма вече кой да краде
		цванчета народни,
	няма вече кой да бъде
		епитроп черковни!

	На № 2:
	Тука лежат кокалците
		на кир Михалаки, —
	той имаше празна глава
		и дълги мустаки.

	На № 3:
	През река Лета в ладия харонска
	отива в рай една глава конска.
		Господи, помени раба твоего доктора Простича.

	На № 4:
	Изровен гробът с мотика,
	сандъкът със злато обкован, —
	вов него лежи владика —
	тулум сос слама и катран.
	Ум имал нявга в краката
	и чувства топли в червата!

	На № 5:
	Тук почива тъпанарче,
		сатирово чедо.
	Спи, почивай, бре м…че, —
		ти си бил говедо.

	На № 6:
	Тук е легнало сарафче,
	хранено само сос трици, —
	патриот беше клетото —
	спечели двесте жълтици!

	На № 7:
	Тук гние голям патриот —
	редакторът на „Народност“,
	знаменит беше идиот
	и прочут само сос подлост*.
	[* Редактори на „Народност“ са били: един Иван, два Ивана, три Ивана. Един Ивана да не считаме, за да могат другите двама да разделят крайните сва стиха.]

	На № 8:
	Найденов и Генович
		са два философа, —
	един има просен ум,
		други празна кофа.

	На № 9:
	Бог да убие гърците,
	че са рано попеле,
	та събудиле Григорча,
	да разточи зелникът:
	дорде да го разточи,
	девет села изгори,
	дорде да го замеси,
	осем попа разпопи,
	дорде да го опече,
	девет къщи разплака.
	Кога седнале да ядат,
	нещо крукна в зелникът;
	секи вика — буба е,
	Стоил вика — жаба е;
	секи бяга нагоре,
	Стоил бяга надоле;
	всеки иде със уши,
	Стоил иде без уши.

