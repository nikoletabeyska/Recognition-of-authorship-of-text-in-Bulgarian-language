
	Отишъл паякът веднъж при вълка и поискал назаем от него двеста хока*. Вълкът се съгласил и му дал парите. После паякът отишъл при леопарда и също поискал от него двеста хока. Той също се съгласил му дал тези пари. После паякът отишъл при лъва и поискал от него двеста хока. Лъвът се съгласил и му дал парите. А после паякът отишъл при ловеца и му поискал двеста хока. Ловецът също се съгласил и му дал парите. Събрал паякът парите и определил ден за плащане на дълга.
	[* Хока — връзка раковини каури — дребна парична единица, която наброява от тридесет и пет до четиридесет парчета.]
	Най-сетне този ден настъпил и вълкът дошъл да си получи парите. Паякът му донесъл вода и рекъл:
	— Иди да се умиеш, а после ела!
	Изведнъж вълкът чул, че иде леопардът. Вълкът попитал паяка:
	— Защо иде тук леопардът?
	Паякът отговорил, че леопардът иде при него.
	Вълкът рекъл, че ще му прости дълга, ако паякът му покаже пътя. Паякът му показал пътя и вълкът избягал.
	Дошъл леопардът да си вземе парите, а паякът му казал първо да се измие. Когато леопардът почнал да развързва надбедрената си превръзка, чул гласа на лъва и попитал:
	— Кой иде?
	Паякът отговорил:
	— Моят приятел лъвът.
	Леопардът се уплашил и рекъл, че ще му прости дълга, ако паякът му покаже пътя. Паякът му показал пътя и леопардът си отишъл.
	След това дошъл да си вземе парите лъвът. Паякът му рекъл:
	— Иди първо ей там да се измиеш.
	Щом развързал надбедрената си превръзка, лъвът чул, че иде ловецът.
	— Кой иде? — попитал лъвът.
	— Моят приятел ловецът дохожда при мене — отговорил паякът.
	Лъвът рекъл, че ще му прости дълга, ако паякът му покаже пътя. Тогава паякът му казал да се покатери на голямото дърво до къщата. Лъвът така и направил.
	Тогава за парите дошъл ловецът. Паякът и на него казал първо да се умие. Развързал ловецът надбедрената си превръзка, приближил се до водата и тозчас видял в нея отражението на лъва. Грабнал пушката и се прицелил. Чул се изстрел и лъвът паднал на земята. А ловецът му одрал кожата и простил за това дълга на паяка. Ето колко хитър бил паякът!
