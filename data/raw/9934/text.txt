
	Прегаря слънцето.
	Тържествено и тихо,
	сред изрисувания в злато храм
	нашепва есента молитва
	за опрощение и за покой
	на погребаното вече лято.
	Тежи небето — тъмносиньо, заплодено с дъжд.
	И вдигат се, отлитат черни врани
	от празното, разровено поле,
	където няколко женици
	все още ровят във пръстта.
	Край тях преживят кончета в каруци.
	Полъхна вятър. Блесна, зашумя
	и тежки капки… После тресна…
	И замириса прашната земя
	на зърно и на пот, човешка мъка.
	Издигна пара… Есенният дъжд
	подгони и последната каручка.
	Във нея, някакво дете
	в пазвата си скри едно кутренце
	да го предпази от дъжда.
	Кутрето се показа и залая,
	и мършавото конче се обади.
	Детето се изправи, викна, свирна.
	И стана мокро, тъжно и прекрасно.

