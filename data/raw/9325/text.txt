	Не само от лудия февруарски скреж, от разбеснелите се вихри и коси ветрове, е студено в моята стая. В такъв ден остро прозвъня телефонът и в пукота на слушалката се провря зловещата новина, че я няма вече между живите поетесата Цонка Илиева.
	Много студ се насъбра в последните години в моята стая. Запрелиствах стари ръкописи и вестници, погледът задълго се задържа на броя на в. „Отечествен зов“ от 23 май 1979 година. От малката снимка ме гледат тъжните и дълбоки езерца на Цонка, гледат ме и нещо ме питат, а аз стоя стихнал и безмълвен във февруарския студ. Какво и на кого да го кажа? Къде да изпратя посланието си?… И още по-студено става. Студът, от който никога не съм треперел, гложде очите ми, врязва се в гърдите, и аз съм само един много уморен човек, който кой знае защо си спомня думите на Йордан Радичков, казани във влажна врачанска привечер след непредпазлива реплика на приятели:
	— Има една руска песен, в която се казва: Ходи ми се не знам къде, прави ми се не знам какво…
	Под снимката на Цонка, със слънце в косата и тъга в погледа, се редят думите на стихотворението „Монолог“:

	Аз зла съм.
	Зла.
	Но взрете се в очите ми.
	Тъй много мъртви чакат ме по здрач.
	Те всяка нощ от братските могили
	сечат във чувствата ми всеки плач.

	И изповядала се в своята искрена преданост, лесно наранимата душа и мисъл на поетесата се самозаклева:

	Изправяй се —
	по-твърда от скалите,
	по-вярна и родилна от борба.
	Целувай, мри,
	задъхана от истини.
	Обичай като слънцето —
	без пристан.
	Глава чупи, ала за връх да бъде —
	нали затуй сме легнали в пръстта?
	Аз зла съм.
	Знам.
	Но взрете се в очите ми —
	там съдник ви е само любовта:
	онази страшната,
	несподелена,
	едничка проверена
	от смъртта.

	Онази _страшната, несподелената…_ И вече _проверена…_ Толкова неочаквано, толкова болезнено рано _проверена…_
	Връщам се във времето назад. Когато от Елисейна прелитаха във Враца първите стихове на непознатата инженерка. Стиховете й носеха и плахостта на началото, ала и една дълбока обич към света и човека, една задъхана топлота и добре осмислена човешка категоричност. Аз не я познавах тогава. Поетът Георги Бончев я откри и представи на читателите на вестник „Отечествен зов“. С времето гласът на Цонка Илиева ставаше по-ясен и по-художествен и тя лека-полека избистряше своя поглед към света.
	„Слънчевата“, „златокосата“ поетеса „със житни плитки и очи-метличини“ слезе в нашия град по моя покана, работи известно време в редакцията на окръжния вестник. Острите й публицистични материали намираха жив отклик в сърцата на хилядите читатели. Взривният й нрав, откровеността, прямотата й бяха заразителни. Можеше да снеме от машината току-що изписаната страница с репортаж за броя и веднага да постави чист лист и да зареди стихове на него. Защото тя никога не „измисляше“, не „пишеше“ стиховете си. Носеше дълго в себе си замисъла, зрееше той в горещите й дни и луди нощи, и в един миг се изясняваха огнените връзки на думите, на художествените образи. Тогава Цонка Илиева вдигаше телефона и се обаждаше на неколцина приятели, на които вярваше и които й вярваха, и рецитираше новороденото стихотворение.

	От утре ида —
	в минало се взирам.
	И — цялата предчувствие за плод —
	аз тичам
	вречена,
	обречена
	на този слънчево-тревожен небосвод-

	Аз зная на безсъница цветята.
	Аз зная на живота си цената!
	От утре ида —
	в минало се взирам.
	И — цялата предчувствие за плод —
	аз тичам
	вречена,
	обречена
	на този слънчево-тревожен небосвод-

	Аз зная на безсъница цветята.
	Аз зная на живота си цената!

	Няма да забравя — беше излетял първия българин в Космоса, още очаквахме с тревога радиосъобщенията, а Цонка Илиева върху цигарена кутия пишеше стихове. По-късно, когато Георги Иванов гостува на Враца, на хилядния митинг на площад „Христо Ботев“ тя с любов рецитира посвещението си на българския космонавт. Беше хем радостна и щастлива, хем напрегнато съсредоточена.
	Имаше и луди дни и вечери, с тревога се вглеждахме в тая й болезнена обремененост, търсехме — кой другарски и внимателно, кой началнически, кой островато — път за помощ. И още ненамерили го, още докато го търсехме, тя ни се надсмиваше в стих:

	Аз ще се полутам,
	налудея…
	Нося обич. Дълго ще живея!

	Търсехме път, а може би сме вървяли в обратна посока. Колко години стихосбирката й лежа, непрочетена, в издателските чекмеджета! И колко много тежки, а колко малко добри думи са й казани… А тя заслужаваше тъкмо обратното. Все се заглеждахме в чашката й с кафе, в която тя доливаше и коняк. И с право се плашехме. Ала не забелязвахме ние, че в чашката с кафето и коняка е и отровата на тежката и лукава дума, и незачитането, и толкова неестествено трудното възлизане по българския литературен небосклон.
	В папките с писма едно листче се вейна в тъжна привечер, писано на половинка кариран лист:

	Мой скъпи Марине!
	Прибирам се при родителите си.
	За 10 дни ми пусни, моля те, отпуска от годишната полагаема.
	Няма да се върна, по-точно не мога!
	Не защото съм слаба!
	Родих се на юг.
	И там ще умра.
	Оставам твоя приятелка:
	(подпис)


	Тогава се върна. Но после…

	Като започна подготовката за издаването на тази книга поисках от Стефка Тотева, поетесата с която Цонка другаруваше във Враца, да изпрати каквото има при нея. Получих три стихотворения: „Дом“, „Аз ще се полутам…“, „Златна рибка“. И няколко реда към тях:

	Ето, това са моите три песъчинки, останали от Цонка, от задъхания й шепот, от синеоката усмивка, от отметнатия рус перчем на непослушната й коса… Виждам я, пред очите ми е, чувам я, обичам я. Сестра ми Цонка, такава я чувствах тогава, такава си остана и сега.

	Тя беше искрена и чиста. Беше ясна. Не бягаше от трудните въпроси. Обичаше да навлиза в мрачните дебри и излизаше винаги по най-вярната пътека. Болееше за всеки човек. И много… Най-малко болееше за себе си.
	Цонка Илиева, „момичето, което никога със кукли не игра“, имаше огнена българска кръв. Привличаха я сините очи на Апостола. В единственото си стихотворение, отпечатано в алманах „Околчица“, тя караше „небето — камбана“ да удари:

	Сто пъти за тебе, горо,
	майчице хайдушка.
	И за първата ти свята
	и последна пушка.

	Сто пъти — за поп Матея,
	бойното клепало.
	И за оня, синеокия,
	бесило изгряло.

	Сто пъти — за тази тежка
	дума в април пряма.
	И за оня вечен огън:
	„Сам съм. Други няма.“

	Сто пъти — за двайсет песни,
	двеста глави луди
	в дните ни, с които Вола
	сабя — съвест буди…

	Сто пъти, Цонке, камбаните на нашата съвест и човешка скръб удрят за теб.
