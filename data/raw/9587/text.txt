
	Тайнствената болка на щуреца е запяла
	и гърми природата под стъпките му боси,
	и пред него в съсека
				на пладне запламтяло
	бляска тежката коса на дълги сенокоси.

	Как не му омръзна да се лута из росата,
	да се бори с тази дива ярост на косача
	и мелодията му, през нощите посята,
	покъртителна и непокорна пак да плаче?

	И възторжено да носи на крилата слаби
	тоя дух на тежка и узряла косенина —
	зарад песните си да забрави даже хляба
	и на щастието
				да е бедния роднина.

	Да се хвърля в кипналата пяна на зората
	и да расне в каменния ек на върховете,
	докато не млъкнат всички бухали в гората
	и сред пустата вселена не въздъхне цвете.

	Питате ме —
				в трескавия ад на сенокоса
	накъде се лута денем бялата ми диря?
	Сиромашката цигулка на щуреца нося
	и под лъскавата сабя на косача свиря.

