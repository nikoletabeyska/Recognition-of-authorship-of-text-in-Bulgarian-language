
	1
	Омръзна ми във себе да се рова,
	да пия жадно лютата отрова
	на свойте глупи жалби и да страдам
	от туй, че сам не мога да се владам.

	В чер гроб метежни скърби ще зария,
	от всяка ядна мисъл ще се крия,
	та може би на жив мъртвец в душата
	ще прати милостиво мир съдбата…

	2
	О, кой създаде мойта орисия?
	Сред глупав глъч, сред срамна суета,
	с размътен поглед ходя из света,
	преследван от зловеща проклетия.

	Във мрачна и незнайна пустотия,
	далеко от „световните борби“,
	аз лесно бих избегнал може би —
	но, Боже, де от себе да се скрия?!

