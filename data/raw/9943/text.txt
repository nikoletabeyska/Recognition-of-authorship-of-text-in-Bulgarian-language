
	Разлиствам дневниците… Кой ли
	ще ги докосне с бели ръкавици?
	И както ангел — светъл ще се вчита,
	ще мисли дълго… Ще разлиства.
	Накрая ще прости.
	Не ще ги и погледнат… Хлябът,
	ще ги разлисти бързичко, като чиновник.
	Ще ме напсува… После със молива
	ще сложи резолюция… И толкова!
	Децата ми ще ги нахвърлят в пликове,
	ония, дето ги раздават без пари във супера.
	И в някой ден — разравяйки боклуците,
	мангалинът ще бъде благодарен.
	Поне за някакво шише ракия,
	надявам се — ще струват мойте дневници!

	* * *

			Да бяха само папките, тефтерите…
			На куката, клошарят ще набучи
			(оная кука — кривата, ръждивата)
			43 от моите години.

	* * *

	А в този циганин, откривам своят брат.
	Единствен почитател, и естет, ценител.
	… Пропуснах да му кажа:
	— Мой духовен брат!
	И както съм го мразел — него и количката,
	препълнена с бутилки и картони, смрад,
	и псетата изплезени край кофите,
	готови да те хапят за парченце хляб…
	Оказа се, че той, и мургавата циганка,
	довечера, със стадото деца,
	от дневниците, стихове, романите,
	ще бъдат истински доволни…
	Дори ще бъдат пияни от възторзите,
	на някой стих, превърнат във грамаж
	и част от няколко кила хартия.

	* * *

			Но нека е така!… Не виждам драмите!
			Ще ме изтрие гумата на времето.
			И мен, и теб… Кому са нужни дрипите,
			червените ни връзки и медалите?…

	* * *

	Защото, всъщност сме излишни…
	И тези вкиснати истории — трагедии
	на проваленият ни… някакъв живот,
	безкрайните ни блудства и компромиси
	не са потребни никому, и както нас
	ще бъдат приютени във боклука…
	Отгоре слънцето е спряло,
	и само плаче есенно капчука
	над цялото ми поколение.
	Не знам дали усещате? — но няма въздух.
	И като уплашен плъх, по-точно — мишка
	се стрелка
	на всеки дребната душица
	от ъгъл в ъгъл, и цвърчи и съска…
	Гнездо на пепелянка.

	* * *

			Не станах по-добър. Не станах нищо.
			Сега съм стигнал две кутии.
			Цигарите ме давят сутрин.
			Денят ме трови непрестанно.

	* * *

	Дано да пощадят, поне тефтерите…
	Изписани със стихове… Във тях душата ми
	все още плаче, есенните залези
	отронват звън… Една камбана
	вещае благост, плаха нежност…
	И има много обич… Искал съм,
	да ви науча да обичате красиво.
	Живях така, грешах, но беше хубаво.
	Защото на мангалина — бутилката
	е всъщност пълна с мойто минало.
	А няма бъдеще, което
	да има смисъл да се сбъдне,
	ако в него Бог го няма.
	И нужно е красиво
	да живеете, деца…

	* * *

			Ще бъде ден… Ще дойде пролет — чиста
			И ще завали отгоре — сребърните капки
			ще забълбукат весело по локвите,
			където малкото дете ще цапа босо…

