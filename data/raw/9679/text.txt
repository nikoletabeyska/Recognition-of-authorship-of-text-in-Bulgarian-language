
	Цяло лято под човешката ми стряха
	яростни петлета скачаха среднощ —
	ненаситно, гърлено и буйно пяха
	срещу блясъка на слънчевия нож.

	Цяла есен дъждовитите градини;
	оглушително шумяха през нощта,
	в утрото горяха горестни гергини,
	стъпкани от тежки облаци в пръстта.

	Цяла зима към натегнатите жици
	в преспите за новини напрягах слух
	и виелицата в дири на лисици
	хвърляше червено-черния си пух.
	И напролет, щом подскачаха козлета
	в гърлото на смръзналия се капчук,
	кукувицата огласяше полето
	с ехо от протяжното
	тук-тук,
	чух-чух…

	Тъй навярно под човешката ми стряха
	диша в струйката от жив и топъл дим
	дух, за който младите петлета пяха,
	дух за бързите ми дни недостижим.

