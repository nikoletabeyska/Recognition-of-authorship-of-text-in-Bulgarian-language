
	В тъги родени, тъжни мрат
	и упования, и вяра —
	о, дни, де свършва наший път,
	де тъй в безумна изпревара?

	В душа ми пламък не оста,
	над бездна пак стоя надвесен,
	а как бе дивна пролетта,
	как светла — пролетната песен!

	В душа ми споменът ридай
	о, плач на ангелите пленни,
	а как бе дивен китний май
	с потока негов бистропенни!

	В тъги родени, тъжно мрат
	и упования, и вяра —
	о, дни, де свършва ваший път,
	де тъй в безумна изпревара?

