
	Аз зная — музикант не храни къща.
	Народът ни е мъдро отредил.
	Животът, взет назаем, той не връща,
	защото го е в ноти претворил.

	Но някога, в безгрижното си детство,
	мечтаех си да стана музикант,
	да вложа в песни своето наследство,
	на хората с любов да ги раздам.

	Пораснах. В младостта си неразумна
	в безсънни нощи свирех до зори,
	и веселях с китара звънкострунна
	дружинката приятели добри.

	Изучих се, години отлетяха,
	и уж на зряла възраст поумнях.
	Но песните в душата не умряха,
	и днес заспивам, и осъмвам с тях.

	Сега отново споменът ме връща
	към миналото с днешните очи,
	и знам, че музикант не храни къща,
	ала без песен залъкът горчи…

