
	Накъде отиваш рошав и немирен
	с тая клонка от разцъфнал дрян
	и какво в живота си сега намираш
	с чувства и предчувствия пиян?

	Още ли се будиш в утрините весел
	и с какво те среща пролетта?
	Цяла седмица вали…
					А ти, унесен,
	пиеш дъжд от мокрите листа.

	Тъй ли вечерта
				край пътя ще те свари,
	легнал на постелята от мъх,
	и в очите ти отворени ще пари
	на звездите ледения дъх?

	Кой ли те обича?
				Подигравки светят
	в чуждите очи… Не знаеш как —
	без да се покланяш на небето,
	път да търсиш в пролетния мрак.

	И шуми все този глас благоприличен.
	Оглушал от думи, от небе пиян —
	рошав и немирен ходя, тичам,
	нося кръста си от цъфнал дрян.

