	Един вълк съгледал агне да пие вода в един поток и решил да се нагости с него под благовиден предлог. Като застанал по-горе по течението, започнал да обвинява агнето, че му мъти водата и не му позволява да пие. А то отговорило, че пие с върха на устните си и че освен това не е възможно, когато стои по-долу, да мъти водата по-нагоре. Вълкът, като не успял с този довод, казал:
	— Но лани ти обиди моя баща.
	А когато то отвърнало, че тогава още не е било родено, вълкът му рекъл:
	— Това, че ти успяваш да се оправдаваш, не значи, че аз няма да те изям.
	Баснята показва, че при онези, които имат намерение да вършат зло, справедливата защита не може да има успех.
