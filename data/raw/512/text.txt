	Трясъкът, тътнежът на разчупените спойки, скърцането на разкъсаната броня — всичко беше отминало. Тишина. Тази тишина, в която се вслушваше Еми, не беше обикновена лунна тишина. Виждаше лицето на Корот, изкривено в гримаса зад прозрачния шлем, лицето на Нор, сведено ниско над масата на фона на външния екран, в който ослепително белите скали хвърляха черни, лишени от подробности сенки. Знаеше, че те също чакат, вслушани в съскането, едва доловимото съскане на изтичащия навън въздух.
	— Държи — каза най-после Корот — тази стара, прогнила лунна консервена кутия, все пак издържа.
	— Газонепроницаемите прегради са се затворили автоматично след удара… — Нор се изправи и погледна екрана — все пак не удари управлението на базата.
	— Как смяташ, болид ли беше?
	— Все пак не беше като сблъскване със Земята…
	— А дезинтегриращите устройства на базата, цялото осигуряване… Дезинтеграторите имат обсег стотици метра…
	— Това беше болид, болид — повтори той още веднъж, — а не дребен метеор, който се изпарява в силовото поле на дезинтегратора.
	— Интересно… защо нямаше алармен сигнал… — Корот стана и свали от главата си шлема.
	„Това не е важно — помисли Еми — поне в този момент.“
	— Нима това е важно? — запита тя. — По добре да проверим предавателя…
	Сега вече Нор й обърна внимание:
	— Погледни екрана, Еми. Виждаш ли там, зад камъка… това е главата на емитера. Но ако е било болид, би трябвало да го забележат спътниците за метеорна защита и да изчислят мястото на падане…
	Вече знаеше, че няма да повикат централата и няма да чуят приглушения глас на дежурния автомат. Погледна Корот и разбра, че и той едва сега е забелязал разбитата глава.
	— Добре, че поне бяхме тук — каза първа, преди Корот да успее да се обади. — И то защото трябваше да чуем предаването на централата. Централата много добре подбира времето за предаване — стараеше се да се усмихне, но те не забелязаха.
	— И защо трябваше да удари базата! — Корот ходеше напред-назад между нишата, където висяха вакуумните скафандри, и стената с матово-блестящи екрани за телевизионна връзка с централата. — Виж, на Земята, на Земята щеше да изгори в атмосферата, на десетки километри над повърхността. — Той се спря и ги изгледа.
	— Да, но вероятността да улучи базата… — Еми млъкна.
	— Вероятността… — Корот се наведе над креслото й. — Не те ли вълнува сега нещо по-сериозно? Държиш се, сякаш си още в аудиторията на Академията за космонавтика на Земята. Тук е Луната… ясно ли ти е?
	— Спокойно, Корот, знаем това. — Нор дори не се обърна и продължаваше да гледа скалите в екрана.
	— Като слушам всичко това…
	— Не се нервирай, Корот. В това състояние употребяваш повече кислород. — Тя го погледна така, че той се надигна и се отмести, а след това се вгледа в екрана. — Нор също гледа към скалите и също като мен се надява… но вероятността…
	— Задушно е. — каза Корот.
	— Концентрацията на въглероден двуокис се увеличава. Тук е индикаторът — Нор се наведе над уредите, — но регенераторите останаха оттатък.
	— Всичко остана оттатък и аварийната радиостанция…
	— Аварийната радиостанция е в автоматичния разпределител на базата. Той не е разрушен, щом включи газонепроницаемите прегради. Значи, е разрушен само проходът и външните съоръжения на базата… — Еми беше убедена, че точно така е станало.
	— Точно в прохода ли трябваше да попадне…
	— Може би предпочиташ да беше ударил бронята? — Нор започваше да се ядосва.
	„Отдавна вече нямаше да ни има“ — помисли си Еми.
	— Колко кислород имаме още? — запита тя, защото не искаше Корот да отговаря.
	— Тук за някакви три часа и за още шест — в бутилките на скафандрите.
	— Ще ни открият ли?
	— Съмнявам се — Нор отговори след дълга пауза.
	— Тогава да излезем навън. Няма какво да правим в тази камера. Тук са само входният шлюз и шкафовете със скафандри…
	— Това, Корот, винаги ще успеем да направим.
	„Нор е прав — помисли Еми — ще загубим въздуха, този въздух, който още дишаме.“
	— Но навън можем да изстреляме ракети, да повикаме помощ с предавателите на нашите скафандри… — Корот говореше все по-високо.
	— Тук сме на невидимата от Земята страна на Луната. Тук ракетни полети практически няма. — Нор подчертаваше с характерния за него начин завършека на изразите. — Така, че вероятността, някой да приеме нашите слаби сигнали от предавателите е нищожно малка.
	— И ти започваш като Еми. Вероятност, та вероятност… Какво ме засяга вероятността! Като седим тука, само хабим кислорода!
	— А пък светлинните сигнали — Нор не промени тона си, — светлинните сигнали ще бъдат просто незабележими. Тук е осветената страна на Луната.
	„Прав е“ — помисли си Еми.
	— Нор е прав — каза тя.
	Корот се спря, седна в креслото и запита тихо:
	— Тогава какво да правим? — А след малко добави: — Другата седмица трябваше да бъда на семинар в главната база…
	— Може и да бъдеш… — каза Еми — имаме известни шансове.
	— Но имаме също толкова шансове да останем тук. Разбра ли?!
	„Разкисна се — помисли Еми. — Разкисна се като първокурсник в кабинета на тишината.“
	— Космонавтите не говорят глупости — каза тя. — В Академията за космонавтика не се учат такива неща, Корот. Още от времето на Гагарин се знае, че най-важната черта на космонавта е самообладанието…
	— Гледай си работата, Еми. Говориш като стария Зодиак на лекции. Тук не ти е Академията…
	— Там е работата, практикант Корот. Това вече не е Академията, затова остави глупостите. Спектакли можеш да разиграваш и на Земята в тесен семеен кръг. Ясно ли е?!
	„Говоря високо, прекалено високо — помисли си тя в същия момент. — А Корот няма да прави цирк в семеен кръг. Малко шансове има… Аз също… Сега на Земята сигурно мръква и майка ми мие чиниите след вечерята. Прозорецът на кухнята гледа към реката, а над реката виси сърпът на Луната. «Погледни Дей, там е сестра ти Еми» — казва майка ми. А тук е задушно. Интересно, как е кислородът…“
	— Как е кислородът?
	Никой не отговори.
	— Ама късмет, фатална история. Първата ни самостоятелна задача… и такъв глупав край — сега Корот говореше шепнешком, на себе си, и това дразнеше най-много.
	— Нор, дали той някога ще се стегне? — Еми го каза тихо, но така, че Корот замлъкна.
	— Наистина, Корот, правиш впечатление на психически неустойчив — Нор говореше спокойно, почти безстрастно.
	— Да не ви казвам колко ме засяга какво впечатление ви правя…
	— И такива ги приемат в Академията… — Еми сви рамене и погледна Корот в упор.
	— Имат лоши тестове на приемния изпит — обясни Нор.
	— Не се прави на герой Нор, чуваш ли?! Да ти пикая на самообладанието. Страх те е, но обезателно искаш да изглеждаш като положителен космонавт от юношески филм…
	— Не е твоя работа…
	— Какво, не те ли е страх? И двамата не се страхувате, а? И всичко ли ви е все едно? И предварително се радвате на хубавото погребение на Луната в присъствието на делегация от Академията…
	— Спокойно! Казах, че не е твоя работа. И млъкни най-сетне.
	— Той не може… С крясъци си вдига самочувствието…
	— Смени плочата, Еми, да не ти кажа нещо лошо. Знаеш какво мисля за теб. Още в академията…
	Нор го пресече:
	— Ако веднага не се укротите, ви оставям тук, слагам скафандъра и излизам. По този начин сигурно няма да се спасим.
	— Прав си Нор, но… — Еми искаше да добави още нещо, но той я прекъсна:
	— Никакво „но“. Започваме делова дискусия… Първо, какви са шансовете да ни открият случайно в близките няколко часа?
	— Никакви… — веднага отговори Корот.
	— Имай пред вид, че това е първата ни самостоятелна задача…
	— И ти си мислиш, Нор, че можем да разчитаме на помощ от нашите опекуни от академията… Зодиак и сие? Не се шегувай. Помниш ли, че Зодиака винаги казваше: „Космонавтът може да разчита на себе си и единствено на себе си.“
	— Трябва да признаеш, че винаги спазваше това правило, дори на упражненията във вакуум… — добави Нор.
	— И толкова повече сега, когато завършихме академията и сме космонавти…
	— Въпреки всичко… Това е първата ни задача… — Еми говореше несигурно, но знаеше, че трябва да говори така. — Чувала съм от Зон, онзи, който завърши преди две години, че те понякога помагат.
	— Как така помагат? — Нор я гледаше с внимание.
	— Е, така, ако нещо при младите практиканти не е в ред…
	— Еми, не се увличай. Може да е говорил за Космическата помощ. Тези помагат, но първо трябва някак да ги уведомиш…
	— Значи, се връщаме към изходната точка… — Корот отиде до екрана. — И на вас ли ви е горещо? — запита.
	— По-скоро задушно. А може и двете. Ако този метеор е повредил охлаждането на базата…
	— Тогава допълнително ще се сварим — довърши Корот.
	— Глупости. Знаеш колко трудно се поврежда охлаждането. Пък и при нужда ще сложим скафандрите и ще включим тяхната климатизация… Впрочем, тук температурата спокойно може да се вдигне с още двайсет-трийсет градуса… Тогава, Корот, ще се почувстваш като в камерата за високи температури.
	— Точно така се чувствам.
	— Лъжеш се. Тези няколко часа, които ни остават, температурата може да се вдигне с няколко, най-много с десет градуса…
	— Виж я, тя пак…
	— Права си, Еми, но това не е важно…
	— Какво тогава е важно?
	— Как да се измъкнем оттук — отговори Нор след едва забележима пауза.
	И тогава тя чу звук. Кратък, висок тон. какъвто издава внезапно ударен клавиш на пиано.
	— Какво, какво е това… — погледна към Нор, който замря полуобърнат.
	— Изглежда вън има някой — каза Корот, — все пак дойдоха.
	— Чуваш ли, някой сигнализира…
	— Къде може да бъде? На екрана няма никой — каза Еми.
	— Я оставете. Да се обадим. Чуваш ли Нор?
	Нор не отговори веднага. Говореше тихо, бавно.
	— Не искам да ви тревожа, но това са металните спойки — разширяват се… Изглежда, все пак температурата се вдига.
	— Сигурен ли си? — запита Еми, но вече знаеше, че Нор е прав.
	— Уви, така е. Така звъни внезапно нагретият корпус на ракета.
	— С други думи, космонавти, не се заблуждавайте, няма никой — Корот късо се засмя.
	— По-скоро да разчитаме на себе си.
	— Както гледам, това няма много да ни помогне.
	Звукът прозвуча трети път късо, рязко.
	— Прав си. Сега е ден, лунен ден, а температурата на бронята е надхвърлила сто градуса… а охлаждане няма.
	— И въздух няма. Как са там индикаторите, Нор?
	— Зле.
	— Може би да сложим скафандрите? — предложи Еми.
	— Това винаги ще успеем…
	— Но мисленето в атмосфера на въглероден двуокис…
	— Не е до въглеродния двуокис. Просто нищо няма да успеем да измислим, или сме глупаци, кръгли идиоти и трябва да седим на Земята, а не да се правим на космонавти.
	— За теб е съвсем сигурно, Корот.
	— Пак започвате… — Нор внезапно млъкна. Гледаше прекалено внимателно, сякаш действително можеше да види нещо повече от скали, звезди и черно космическо небе. — Елате тук, бързо! — Нор продължаваше да гледа в екрана.
	Корот беше пръв, Еми застана зад тях.
	— Струва ми се, че виждам нещо, там, пред онази голяма скала… Движи се…
	„Нищо не виждам — помисли Еми. — Там е само скалата и сянката й.“
	— … ей там, отляво… май е гъсенична машина.
	— Аха, виждам… виждам! — Корот викаше.
	Сега и Еми я вида. Пресече сянката на скалния връх и пълзеше сред разхвърляните нарядко скали.
	— Накъде отива?
	— Предполагам, че е автоматичен вседеход от обслужването на селенофизичната мрежа — каза Нор.
	— Да го спрем. Идва насам.
	Всички се вгледаха в екрана мълчаливо. Металният бръмбар изпълзя от сянката и се понесе през осветената скална плоскост.
	— Не, Корот, грешиш. Той заобикаля базата по пътя край скалите. — Нор загърби екрана и ги изгледа.
	— Тези автомати — Еми говореше бавно — отговарят при повикване от телефонния…
	— Кой ги знае — сви рамене Корот.
	— Отговарят. Помня. Ти сигурно си летял с вихролет, вместо да седиш на занятия.
	— Все едно. По-добре да вървим навън. Трябва да спрем някак този автомат. — Корот грабна шлема и натисна уплътнителите.
	„Всъдеходът ще изчезне — помисли Еми. — Ще излезе от обсега на нашите предаватели и няма да го спрем.“
	— Да вървим Нор — подкани тя.
	— Не всички. Аз отивам, вие оставате.
	— Защо? И аз идвам. — Корот беше вече при входа на външния шлюз.
	— Оставаш. Не си потребен там.
	— А ти?
	— Аз поне знам как работи този автомат. Пък и по-принцип по-малко хора трябва да напускат базата.
	— Оставай Корот. Нор е прав — каза Еми и си помисли, че би могла да остане сама в тишината на разрушената лунна база.
	Корот стоеше нерешително.
	— По-дай ми проводника, Еми — каза Нор. — Ще оставя навън радиостанция, просто един шлем от скафандър в който е монтирана и ще можем да се чуваме… Корот, помогни ми да сложа скафандъра.
	В базата Нор никога не слагаше скафандър, подражавайки на старите космонавти, вярващи на своето провидение и късмет.
	„Ако газонепроницаемите прегради не бяха издържали, вече нямаше да го има“ — помисли Еми.
	— И шлема…
	Нор натисна уплътнителите, вдигна шлема с радиостанцията и влезе в шлюза. Изходните прегради се затръшнаха, после чуха още одарите на тежките вакуумни обувки по бронирания под на шлюзовата камера.
	— Няма го, на екрана го няма — каза Корот. — Какво се тутка още?
	— Сигурно отваря шлюза.
	— Няма да успее. Този автомат ще се измъкне, няма да го догони… А, излезе най-после.
	Еми наблюдаваше фигурата в скафандър, която се носеше с дълги скокове напред, откъсвайки се всеки път от своята сянка, удължена, деформирана черна проекция върху скалите. Настрои приемника и чу свистящото дишане на Нор.
	— …автоматична, обади се… автоматична, обади се — викаше Нор.
	„Вика, когато е на върха на параболата, която очертава шлема му при всеки скок — помисли Еми. — Тогава между него и станцията няма скали.“
	Станцията се обади след третото повикване.
	— Тук четвърта автоматична от югоизточния сектор на селенофизическата мрежа, приемам. — Гласоимитаторът на автомата беше примитивен, гласът звучеше деформиран, плосък.
	— Дай „стоп“, дай „стоп“, дай „стоп“… — Нор бягаше и монотонно повтаряше повикването.
	— Спря ли?
	— Не зная, автоматът е доста далеч — отговори Корот и продължи да гледа в екрана. Да, спря. Спря! Виждам ясно…
	Нор също го беше видял — сега вече вървеше. „Далече е, изглежда като малка движеща се кукла — помисли Еми. — Ще отиде до автомата, ще предаде сигнал за помощ…“
	— Ще предаде сигнал за помощ и ще ни вземат от тук — каза тя. — И защо бяха всички тези истории…
	— Откъде можехме да знаем, че веднага ще се появи някакъв автомат.
	— Космонавтите са длъжни да имат пред вид подобна възможност.
	— Да, космонавтът винаги всичко е длъжен — Корот се засмя — съвсем, сякаш слушам Зодиака…
	— Не се шегувай, Зодиака е плешив и една глава по-висок.
	— Но извън това удивително си приличате.
	— По-добре виж какво става с Нор — каза Еми. Беше ядосана.
	— Наистина много дълго се пипка с този автомат. — Корот отиде до микрофона. — Нор, чуваш ли ме? Как е при теб?
	— Зле. — Нор не каза нищо повече.
	— Какво е зле?
	— Какво стана, Нор? — Еми изтръгна микрофона от Корот. — Какво стана?
	— Главният предавател на автомата е повреден.
	— Хубава работа… Не можеш ли да предадеш?
	— Не.
	— А да го поправиш?
	— Тъкмо опитвам, но едва ли че успея. Този автомат е паднал някъде от скалите… цялата му страна е смачкана, предавателният блок е повреден.
	— Значи ще си седим и ще мрем тук. — Корот се тръшна в креслото така, че амортизаторите изпищяха.
	„И тук нищо. Автоматът — повреден, базата — разбита, тишина… тишина в приемника, тишина в пространството… проклета лунна тишина“ — помисли Еми и й се доплака. Но си спомни, че космонавтка и само попита:
	— Тогава какво ще правим, Нор?
	— Чакай. Трябва да го огледам по-добре.
	— Задушно ми е — каза Корот.
	— Провери концентрацията на въглероден двуокис… или не, недей. И така нищо няма да се промени…
	— Не, нищо не може да се направи — обади се Нор най-сетне.
	— И тогава?
	Нор замълча, после каза:
	— Мисля да закарам този автомат до най-близката автоматична станция…
	— Но това са десет часа път. Кислородът няма да стигне нито на теб, нито на нас. Това не е изход, Нор.
	— Ще тръгна напряко, а не по обикновения път.
	— Ще се заблудиш!
	— Няма страшно, сега е лунен ден, а аз имам карта.
	„Цяло щастие е, че лунните карти са толкова подробни — помисли Еми. — На Земята не би преминал и няколко дерета само с карта. А тук са такива урви…“
	— Няма да минеш урвите. Това е опасно — таза тя.
	— А да виждаш друг изход? — обади се отзад Корот от креслото.
	— Но защо… Защо ти, Нор?
	— Защото вече съм навън. Излизането на всеки от вас значи нова загуба на кислород от базата…
	— Логично — измърмори Корот.
	— Но несправедливо! Сигурно си даваш сметка на какво се излага…
	— Стига с тези дискусии. Ще гледам да поддържам връзка с вас, поне докато може…
	— Тогава пожелаваме успех — каза Корот.
	— Да беше казал, както винаги „чупи си главата“, май се страхуваш да не го взема много дословно…
	Еми чуваше как Нор се смее с чужд, деформиран от микрофона смях. „А може и наистина да се смее така“ — помисли си.
	Корот стана и отиде до екрана.
	— Вече замина, тръгна направо към планините.
	— Виждаш ли го още?
	— Изчезна зад скалите.
	Еми не гледаше екрана, нито мигащия червен алармен сигнал за концентрация на въглероден двуокис.
	— Нор, чуваш ли ме? — питаше.
	— Чувам те чудесно. — Отговорът дойде веднага. — Пред мен е част от равнината, а после възвишенията… Ако успея, за три часа трябва да стигна до автоматичната станция… Повикай ме след малко. Не искам да изтощавам акумулаторите.
	— Три часа и още един, докато пристигне помощта — каза Корот. — Ако изобщо пристигне…
	„Да, той е прав — ако изобщо пристигне. Тези планини, бели, пламнали от слънцето върхове и черни долини, които не могат да бъдат осветени от жълтите светлини на всъдехода.“
	— Страхувам се за него — каза тя. — Нали си селенист. Ходил си из лунните планини. Помниш онези пропасти и тесни скални площадки, скалите, които падат безшумно, съборени от най-лекото сътресение…
	— Тогава ще зареже автомата и ще тръгне пеша…
	— Няма да го остави. Познавам го. Ще се опита да премине. Пеша за три часа няма да стигне до станцията.
	— Може да срещне някакъв автомат…
	— Там, в планините? Там не ходят дори автоматите от селенофизичната мрежа.
	Корот не отвърна.
	„Той също не вярва, че Нор ще успее — помисли, — или просто не се е замислил върху това.“ Почака още малко, после повика Нор.
	— Чувам те. Излизам пред планината… — приемът беше деформиран, отделните думи трудно се различаваха — когато изляза по-високо и скалите не закриват базата, ще ме чуеш по-ясно… Трябва да внимавам, теренът е доста неравен…
	— Ако оставиш автомата и се опиташ да стигнеш пеша…
	— Не, Еми, не е толкова страшно, обикновени неравности, малко скали…
	— А по-нататък?
	— Не зная. До седловината е още далеч… — внезапно млъкна.
	— Какво стана?
	— Виждам ракета. Приближава…
	Искаше де му каже нещо, но Корот я изблъска от микрофона.
	— Викай я… изстреляй ракета… Чуваш ли? — крещеше той.
	— Тук… — Нор прекъсна рязко.
	Еми чу още само пронизително скриптене.
	„Ето, случи се“ — помисли си.
	— Предавай! — ревеше Корот.
	„Не, няма да се обади“ — Еми беше вече сигурна.
	— Нор, обади се, Нор! Нор, чуваш ли?! — повтаряше Корот. — Какво прави там? Сигурно нищо му няма…
	— Автомата. Повикай автомата на телефония. — каза Еми.
	— Автоматична, чуваш ли ме?… Автоматична… чуваш ли ме? — крещеше сега Корот.
	Отговорът дойде само след миг.
	— Тук четвър… автоматич… тук четвър… автоматич… тук четвър… автоматич…
	Корот замря, наведен над микрофона.
	„И той разбра“ — помисли тя.
	Автоматът повтаряше:
	— Тук четвър… автоматич… тук четвър… автоматич…
	— Паднал е в пропаст — каза тя. — Загинал е!
	— Угаси… този автомат… Еми…
	Гледаше с празни очи пред себе си.
	— Ами… ако само е изгубил съзнание и ние не можем да помогнем… — Тя намали мощността и автоматът замлъкна.
	— Не е повикал ракетата и вече нямаме никакви шансове… никакви… И кислородът свършва…
	„Да, трябва да го направя. Ще го направя. Впрочем и така е същото…“ — Еми стана и посегна към шлема.
	— Къде отиваш? — сега Корот говореше тихо.
	— При него… ще стигна по следите на веригите…
	— Моля, останете в базата. Стига с тези необмислени решения. — Това не беше гласът на Корот.


	Креслата бяха меки, дълбоки като в ракети за далечен полет. Седящите в тях мъже бяха без скафандри, защото базата беше голяма, безопасна, вкопана дълбоко в скалите — тя приличаше повече на малко градче, отколкото на лунна база. На масичката до тях стоеше портативен мнемотрон. Близко стоящият мъж с едно движение угаси екрана му.
	— Това е всичко, Ив — каза той.
	— И какво стана после?
	— Прибрахме го.
	— И те ще ми стават космонавти! — Ив поклати глава и отпи кафе от оставената до него чашка. — А хрумването на това момиче…
	— Трябва да я разберем. За нея това беше шок.
	— Съгласен съм, но ако им се беше случило наистина…
	— Щяха да загинат… Понякога космонавтите загиват…
	Замълчаха, после Ив отново попита:
	— А онзи, другият… Корот? Защо той нищо не измисли?
	— Той иначе е добро момче, но в академията никога не е блестял.
	— Това не го оправдава… Аха Гот, сетих се — този Зодиак, когото споменаваха, си ти, нали?
	— Аха. У нас в академията всеки си има някакъв прякор. Аз пък този. Лош ли ти се струва?
	— Защо, съвсем както трябва. Има и по-лоши.
	— Е, да се върнем на въпроса. Какво да ги правим?
	— Тяхната е ясна. Но какво да правим Нор? Смело момче…
	— Смело — Гот сви рамене, — но смелостта не е всичко, поне за космонавта. За щастие не му се случи нищо сериозно. Загуби съзнание и сега кракът му е в гипс. Предлагам да се отнесем еднакво към цялата тройка.
	— Съгласен.


	Гор натисна копчето.
	— Еми, Корот и Нор да се явят пред изпитната комисия — съобщи на коридора автоматът.
	Влязоха и седнаха на приготвените кресла.
	— Здравейте — каза Гот. — Радвам се, че ви виждам. Е, как е кракът, Нор? Още ходиш трудно. Радвай се, защото автоматът е по-зле. Отиде за претопяване. На теб ти провървя… А колкото до вашия изпит, трябва да ви кажа, че вашите колеги се справиха с положението, общо взето по-добре… казвам, общо взето… Тук бих искал да спомена най-интересните решения на обстановката, която режисирахме за вас, решенията на вашите колеги… Първата група решения са опит за промъкване вътре в базата, до аварийната радиостанция. Групата на Роунд хвърли върху купола на базата скала от склона, в който опира базата. През получения отвор се промъкнаха вътре. Групата на Тоз пък разблокира коридора, използвайки като взривен материал заряда на светлините ракети и течния кислород от бутилките на скафандрите.
	— Това е съвсем просто — Нор каза това тихо.
	— Просто, когато вече е измислено. Наистина, спестихте ни ремонта на станцията, но с това не заслужихте похвала. Втората група решения засягат всъдехода, който пращахме, естествено, с повредена радиостанция…
	— Нор все пак го използва — Еми каза това високо и погледна Гот в очакване.
	Гот се узмихна само с края на устните:
	— Използва го, но не както трябва. Ти самата правилно отбеляза там, в базата, че вероятността — чуваш ли, Корот — тук Гот погледна Корот, че вероятността за промъкване с него през планините е практически никаква…
	— И тогава какво да го правим?
	— Групата на Ватари използва атомния му реактор, предизвиквайки неголям термоядрен взрив. Впрочем той беше регистриран на една трета от лунната повърхност и освен нашите ракети там долетяха маса други от различни посоки… Най-чести са обаче опитите да се таранира бронята на базата с всъдехода и по този начин да се влезе вътре. Това не винаги се получава, но подобно решение признаваме за задоволително. И остава още една група, групата на нулевите решения. Към тях спадат тези решения, които не съдържат нищо конструктивно: и вашето е тук. Съжелявам, но комисията реши, че вашата тройка не е издържала изпита…
	— Ако това ви се беше случило наистина, нямаше да останете живи — добави Ив.
	— И така, няма да получите диплом на академията за космонавтика. Ще ви изпратим на по-нататъшна практика на луните на Юпитер.
	— И там ли ще ни изпитвате?
	— Да. И се надявам, че този път вашето решение няма да бъде нулево. Защото в противен случай няма да станете космонавти никога! В космоса изобщо не може да се греши. Всяка грешка е последна. На изпита може да се сгреши, но само веднъж, не повече.
