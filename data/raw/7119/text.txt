

	На Лора

	Душата ми е стон. Душата ми е зов.
	Защото аз съм птица устрелена:
	на смърт е моята душа ранена,
	на смърт ранена от любов…
	Душата ми е стон. Душата ми е зов.
	Кажете ми що значат среща и разлъка?
	И ето аз ви думам: има ад и мъка —
	и в мъката любов!

	Миражите са близо, — пътя е далек.
	Учудено засмяна жизнерадост
	на неведение и алчна младост,
	на знойна плът и призрак лек…
	Миражите са близо, — пътя е далек:
	защото тя стои в сияние пред мене,
	стои, ала не чуе, кой зове и стене, —
	тя — плът и призрак лек!

