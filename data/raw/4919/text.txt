

	„Да даде Бог Бьлгария да укрепи и да развие това, което спечели!“
	Вилхелм II


	Живейме в часове,
	в които се кове
	сред гръма на борбата
	народу ни съдбата
	за много векове.

	След лаврите сегашни
	очакват ни — не лен,
	не разпри пак домашни
	а труд, усилья страшни,
	труд творчески, свещен;

	Труд, работа упорна
	по нивата просторна
	открила се пред нас,
	чрез мъка неуморна
	сдобита тоя час.

	Да, нивата простряна
	от дунавския бряг
	до Охрид, с кръв обляна,
	с победи отървана
	от зъл и хищен враг;

	свещеното наследье
	народно — дар голям —
	което за напреди —
	пред Бога се кълнем —
	не ще веч изтървем!)

	И почвата родлива,
	обрасла с бурен, дива,
	да разорем, засейм —
	по бъднина светлива
	нали мечтайм, копнейм?

	За устрем нов разкри се
	безкраен кръгозор.
	О, мисъл, окрилй се,
	за новия напор!

	2 февруари 1916 г.

