
	Бе като сън и блян неизживян,
	че аз те срещнах белолика там,
	под купола на малкия ни храм
	и сведох чело от любов и свян.

	Ефирна като вятъра премина,
	и сякаш в миг и времето застина,
	ти бе смирена като монахиня,
	понесла аромата на жасмина.

	Помоли се и тръгна си оттам,
	остави жертва — тъничка  свещица,
	и стана пусто в каменния храм.

	Остана в мен надеждата — искрица,
	че щом обичам няма да съм сам,
	и ще те пазя в образ на светица…

