

	На К. Павлов

	И нощите са стъклено студени.
	И въздуха не омагьозва никого.
	Земята е сама за себе си.
	Луната е сама за себе си.
	И всички сме сами за себе си
	във нощите на януари.
	И струва ни се, че измислица —
	чудесна и велика, но измислица —
	са били и тревите,
	и цветята,
	и дърветата.

	Във себе си е вгледано дървото.
	Не вярвайте! Привидна е смъртта му.
	И мъртвата му фигура, която
	напомня пра-прастарите релефи
	на пещерните хора е измамна…
	Дървото е затворило очите си —
	усмихва се във себе си дървото.
	И мисли — непрекъснато работи
	фантазията му, дълбоко скрита
	в привидно овъглените му корени.
	Дървото се усмихва. Не мислете,
	че ни презира. Радва се дървото.
	И мисли, че приличаме на него
	по чистота, усилие и щастие…
	Че някъде дълбоко в себе си,
	където са големите ни корени,
	ний вярваме по-силно и от него
	в тревите и цветята, и дърветата…

