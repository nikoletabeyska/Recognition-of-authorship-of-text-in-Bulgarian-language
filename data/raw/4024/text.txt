	Тунеядецът прилича на сюнгера:
	смучи дълго, без да бърза, с маниера
	на безброй уста от алчност разширени;
	лочи, лапа, гълта като сто хиени
	и набъбва до размери страховити,
	но ищаха си не може да засити!
	Впрочем, между тунеядците практични
	и сюнгера има прилики различни,
	дето тъй са ги превърнали в подобия —
	него с тях и тях със него —
	че не можеш да познаеш отдалеко
	ни оригинал, ни копие!
	Колкото са по-преяли
	(те и той),
	толкова са премаляли,
	боже мой!
	Колкото са по-раздути
	(те и той),
	толкова са по-прочути
	с алчен вой!
	— Сдържай своя апетит!
	— Още не съм сит!
	— Откажи се, имай срам!
	— Нито грам! Нито грам!
	— Стига! Вече си надут!
	— Още малко, не съм луд!
	— Свърши, май че си готов?
	(Няма отговор, ни зов…)
	Та въпроса както и да се обсъжда,
	става ясно — алчността е вездесъща
	и преценката, макар категорична,
	си остава само фраза риторична.
	Свършват ли дотука
	приликите с тях?
	Не, другари, за поука
	нови примери подбрах:

	Както те (така и той!) ни миг не чакат
	да ги канят, а нахално се налагат…
	Не приемат нито помощ, ни съвети,
	всичко вършат по закони неприети
	и по лична инициатива!

	Но не бива
	с клетви, с упреци, с молби да се третират —
	повече се настървяват и не спират!
	Ако стане дума да отстъпят малко,
	капчица една, дори парченце жалко,
	най-нищожна дроб
	от всемирния потоп —
	тази двойка от ковчега Ноев, тъй охолна,
	нищичко не дава ДОБРОВОЛНО!

	Присвоеното от тунеядци хищни
	можеш да си върнеш даже сам:
	здравата ги стисваш със ръце чилични
	и изцеждаш всичко до последен грам!
