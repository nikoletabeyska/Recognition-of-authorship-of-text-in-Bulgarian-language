
	1

	Проклинащ мълком призрак
	неумолим витае
	над щастието наше —
	над наший светъл кът,
	но земното упорство
	небето нека смае,
	в мъглите да отключим
	спасителния път!

	Проклинащ мълком призрак
	неумолим витае,
	но с ярост се възражда
	всесилна пролет в нас:
	упорството на роба
	пред нечий гняв незнаен, —
	душите — в блуд надгробен,
	грехът — в свещен захлас!

	Проклинащ мълком призрак
	неумолим витае,
	началното проклятие
	над целий земен род!
	Низвержен дух ликува
	по моста към безкрая,
	живота славослови
	и пищния му плод!

	2

	Над нас без милост падат
	небесните проклятия,
	ехти на гневен воин
	суровий тръбен глас,
	но блясва в наший поглед
	заветът на змията,
	всевластното познание
	за огън, смърт и мраз!

	И нека град се сипе,
	над слабите ни кули,
	ще мъкнем с нова радост
	орисаний хомот!
	Душите да опием
	с чутовни богохули! —
	Грехът — свещено право
	на мощния живот!

	Низвергнати, но мощни,
	нов мир ще сътворим ний,
	на падналия ангел
	най-верните чеда!
	Ликувай, земна дево,
	с нечути черни химни
	от бога да отнемем
	звезда подир звезда!

