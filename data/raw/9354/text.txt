
	Ако пред билото на майчината гръд,
	главозамаяни, поискаме небето,
	по-чужди и от върхове се устремяваме…
	Студени… в самочувствие загърнати
	и замъглени от амбиции…
	А долу ниско, до нозете ни,
	във корените ни, кипи земята —
	божествена във красотата си!
	Но ний,
	забравили, небето
	разпъваме до изнемога
	и търсим място
	незаето
	от слънце
	или от звезди.
	И кой тогава ще научи
	дървото ни,
	Новороденото,
	да разговаря на езика й?

