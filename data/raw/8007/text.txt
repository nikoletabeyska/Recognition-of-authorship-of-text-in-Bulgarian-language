
	в чаршията се вдигат с гръм рулетки.
	Блестят и гарсонетки, и жилетки.
	Пера гвардейски и пера паунски.
	Австрийски бири и вина бургундски.
	Бръснарници с мъже-парламентари
	И парламенти, пълни със бръснари.
	Глави държавни и глави говежди.
	Царете — бележити хора, взети
	Направо от виенски кабарета.
	Бакали, депутати, фабриканти.
	Изобщо свят културен и галантен.
	Свят, който може с чест вред да представи
	Една цивилизована държава.
	Свят, който всичко и навред печели:
	И избори, и турски Дарданели,
	И борси, и дипломатични битки,
	И балове, и тарги със напитки…
	Да, всичко, всичко: вълна и желязо.
	Печели и народната омраза.
	Печели гняв, печели думи груби…
	… И нещо само във войните губи.
	А вън един народ търпи и чака.
	С налъми трака и със зъби трака.
	Един народ, с чиято кръв търгуват!
	Един народ, несвикнал да робува!
	Един народ, на делници обречен,
	С единствен празник — Видовден наречен.

