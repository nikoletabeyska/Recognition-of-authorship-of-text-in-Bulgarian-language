
	Аз ще го запазя — първото писмо,
	що за тебе писах — китка от лъчи,
	преди ощ сърце ми есен да смрази!
	Аз ще го запазя — всеки ден и час
	ще го препрочитам с горестни сълзи.

	Аз ще ги напиша — първите слова,
	що ми ти продума, с огнено перо
	връз сърцето страдно — пуст безмълвен храм —
	и в живота мрачен — непрогледна нощ —
	само те щат дивно да сияят там.

	Аз ще я погреба — първата мечта,
	зарад теб родена в мълчалива нощ!
	Аз ще я погреба в сладка самота
	във незнайно кътче и връз нейни гроб
	ще посея тъжни есенни цветя!…

