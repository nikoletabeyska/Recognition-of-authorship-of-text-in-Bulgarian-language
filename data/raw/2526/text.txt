	Живял някога един цар, който имал петима съветници. Четиримата били много глупави и завистливи — денем и нощем мислели как да напакостят на умния съветник Олаф. Затова непрекъснато го клеветели пред царя, докато един ден той се усъмнил в тяхната честност и ум и решил да ги накаже. Събрал ги и ги попитал:
	— Кое е най-сладкото нещо на света?
	Съветниците започнали да изброяват най-вкусни ястия и сладкиши. Царят ги изслушал и казал:
	— Не познахте. Давам ви срок до утре и ако не можете да ми отговорите, ще се простите с живота си.
	Завайкали се съветниците какво да правят. Накрая един от тях се престрашил и отишъл при умния Олаф.
	— Господарят ни даде трудна загадка — казал той. — Ако не я отгатнем, ще ни погуби.
	— Отговорете му — рекъл Олаф, — че когато човек е гладен, му е все едно какво яде, важно е само да се наяде. Всичко, което засища гладния, за него е най-сладко на света.
	Когато на другата сутрин царят попитал съветниците какъв е отговорът на загадката, те му казали това, което ги научил Олаф.
	— Това не сте го измислили вие — рекъл царят. — Някой ви го е казал.
	— Господарю, ние го измислихме — хленчели съветниците.
	Тогава царят наредил всички съветници да бъдат затворени в кулата.
	— Ще ги водите при мен един по един. Който не каже истината, ще му отсичате главата.
	Така той принудил съветниците да си признаят.
	— Питахме умния Олаф — казали те. — Той ни каза отговора.
	— Така значи?! — извикал царят. — През цялото време го клеветяхте, а сега търсите съвет от него! От утре ще имам само един съветник, а вие ще отидете в кухнята.
