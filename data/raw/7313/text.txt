
	Стои една старинна кула край морето
	през тъмни вечери и утрини прозрачни —
	и там ридай заключена душата и сърцето
	сред хладните стени и сводовете мрачни.
	А светло е, и греят вън пространства необятни,
	но зная аз, че няма кой вратата да отвори,
	защото бог захвърли ключовете златни
	на тъмното море сред водните простори.

	2

	Аз нямам дом, където бездомен да почина,
	ни пролетни градини в предутринна роса —
	и аз съм като странник без подслон и родина,
	и страдам под покрова на всички небеса.
	И страдам до умора, че ти си вечно с мене
	и тровиш всяка мисъл, и тровиш всеки блен,
	ти — сянка неразделна, невяра и съмнение,
	ти — вечната загадка на всеки минал ден.

	3

	Небето пак очи за сън притвори:
	звезди и нощ, и скръб, и самота…
	И викнал бих, но кой ще ми отвори,
	но кой ще чуй от мъртвите в света?
	И викнал бих, но страшно ми е мене,
	че тъмната пустиня няма слух.
	А по-добре е в жажда и съмнение
	да чезна тъй безропотен и глух.

	4

	И ти недей дохожда, царице непозната,
	ти — мълния и пролет, горение и плам:
	под тихото смирение на късната позлата
	аз искам да живея безропотен и сам.
	И ти недей дохожда сред сънните покои:
	аз искам да живея с притворени очи
	и мирно да сънувам желанията свои
	под златното сияние на късните лъчи.

	5

	В предсмъртен сън люлее се зората,
	безшумен здрач излеко вей и пада.
	Аз болен съм и сещам си душата —
	и сещам я без въздух и прохлада.
	И пролет мене нивга не полъхна,
	че в тежък сън нерадости сънувах.
	Но, боже, ах, да можех да заглъхна,
	и никого, и нищо да не чувах!

	6

	Денят ме отминава със сълзи на очите,
	замислен и печален, в предчувствия и страх
	че тъмен бог отново разсипва над горите
	на тъмни теменуги загадъчния прах.
	Денят ще свечерее. Над мене ще се стъмни,
	че морна нощ ще спусне разгърнато крило
	и мисли безотрадни, мъчителни и тъмни,
	отново ще набръчкат набръчкано чело.
	И плахо ще погледна на запада в мъглата,
	и горко ще заплача завинаги пленен,
	че нейде надалеко умряла е зората,
	а може би със нея най-хубавият ден.
	Денят ме отминава със сълзи на очите,
	замислен и печален, в предчувствия и страх
	че тъмен бог отново разсипва над горите
	на тъмни теменуги загадъчния прах.

	7

	Досаден гнет и непритворна жажда
	обсажда мойте химни и моления —
	и сякаш в мен умира и се ражда
	плачът на много, много поколения.
	И аз горя, и гасна, и живея,
	като затворен рицар в неизбежност —
	и плача смъртно, плача и се смея —
	и моят смях е пълен с безнадеждност.
	Издигна ли се — земна скръб ме трови,
	а морен взор сълзите не задържа —
	и аз усещам някакви окови,
	които сякаш няма да развържа.

	8

	Когато здрач прибули теменугите
	и твоят ден за скърби свечери,
	ти затвори душата си за другите
	и в себе си утеха намери!
	И в бездната на тъмните страдания
	разпъвай свойта мъка и плачи!
	Но в шумний хор на людските ридания
	ти своята нерадост премълчи!

