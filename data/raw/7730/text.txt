
	Приижда вълната на моята скръб,
	нощта е студена, безродна, беззвездна,
	светът е далечен, престъпен и тъп,
	пред някаква мисъл отровна аз чезна,
	приижда вълната на моята скръб.

	Мъглите изплитат невидими мрежи,
	и там ще положат те мойто сърце.
	Напразно в часът на безумни копнежи
	ще вдигам безпомощен неми ръце,
	мъглите изплитат невидими мрежи!

	Но аз ще разкъсам скрепений печат
	на своя затвор, непознат и позорен,
	и сам аз ще бъда в огромний град,
	целунал смъртта си, бездомен и морен.
	О, аз ще разкъсам скрепений печат!

	Пред мене морето в забрава ще тъне,
	сред тая безбрежна, безтрепетна шир,
	прохладна вълната сама ще разгъне
	спасяващото рухо за саван и мир.
	Пред мене морето в забрава ще тъне.

