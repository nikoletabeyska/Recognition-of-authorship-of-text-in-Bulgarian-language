	(По случай трийсетия ден от трагичната му кончина на Лениново поле)


	През тоя ден — и дъжделив, и скучен, —
	читателю на наший смях червен,
	нима очакваш смехорий от вен
	след края — на Деникин — злополучен?

	През тоя ден — без слънце и съблазън, —
	при тая смърт какъв ти, брате, смях!
	Читателю, това е страшен грях —
	да те надува смях при тая казън.

	През тоя ден ще плачат неуморно
	в печалната редакция на „Мир“:
	там Връбчо наш му пее на псалтир,
	а Хамлет го оплаква стихотворно.

