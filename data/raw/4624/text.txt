

	Световноизвестният чешки писател и драматург КАРЕЛ ЧАПЕК е роден през 1890 г. в Мале Сватоньовице в семейството на селски лекар. Учи философия в Прага, Берлин и Париж. През 1917 г. се заселва в Прага и започва работа като журналист. Литературният дебют на Чапек е през 1916 г. Голяма част от ранните си произведения създава в съавторство с брат си Йозеф, който е художник, и илюстрира няколко от книгите на Карел.
	През 1920 г. е публикувана пиесата му „Р.У.Р.“. В нея за първи път той използва думата „робот“, впоследствие навлязла във всички езици по света.


	Действуващи лица

	ХАРИ ДОМИН — главен директор на Росумовите универсални роботи
	ИНЖ. ФАБРИ — генерален технически директор на Р.У.Р.
	Д-Р ГАЛ — началник па физиологическото и експериментално отделение на Р.У.Р.
	Д-Р ХАЛЕМАЙЕР — директор на Института по психология и възпитание на роботите
	КОНСУЛ БУСМАН — генерален търговски директор на Р.У.Р.
	СТРОИТЕЛ АЛКВИСТ — шеф на строежите на Р.У.Р.
	ХЕЛЕНА ГЛОРИ
	НАНА — нейна бавачка
	МАРИЙ — робот
	СУЛА — женски робот
	РАДИУС, ДАМОН — роботи
	ПЪРВИ РОБОТ
	ВТОРИ РОБОТ
	ТРЕТИ РОБОТ
	ЧЕТВЪРТИ РОБОТ
	РОБОТ ПРИМУС
	РОБОТ ХЕЛЕНА
	РОБОТ СЛУГА и много други роботи

	ДОМИН — в пролога около тридесет и осем годишен, висок, избръснат
	ФАБРИ — също избръснат, светлорус, със сериозно и нежно лице
	Д-Р ГАЛ — дребен, жив, мургав, с черни мустаци
	ХАЛЕМАЙЕР — едър, недодялан, с червеникави английски мустаци и червеникава четинеста коса
	БУСМАН — дебел, плешив, късоглед евреин
	АЛКВИСТ — по-стар от останалите, небрежно облечен, с дълги прошарени коси и мустаци
	ХЕЛЕНА — много елегантна

	В пиесата всички са с десет години по-стари, отколкото в пролога.
	РОБОТИТЕ в пролога са облечени като хора. Отривисти в движенията и говора, с безизразни лица и втренчен поглед. В пиесата са с платнени ризи, стегнати в кръста с ремък, и с пиринчен номер на гърдите.
	След пролога и второто действие — пауза.


	Пролог

	Главна дирекция ни заводите Rossum’s Universal Robots. Вдясно вход. През прозорците на фасадата се виждат безкрайните редици на фабричните сгради. Вляво — останалите директорски помещения.
	Домин седи пред голямо американско бюро във въртящо се кресло. На бюрото електрическа крушка, телефон, преси, сортировач на писма и пр., на стената вляво големи карти, на които личат корабни и железопътни линии, голям календар, часовник, който показва малко предобед; на стената отдясно са закачени печатни плакати; „Най-евтиният труд е трудът на Росумовите роботи“, „Тропическите роботи — ново откритие. Един робот — 150 дол.“, „Купете си робот!“, „Искате ли да поевтините своето производство? Поръчайте си Росумови роботи!“ По-нататък други карти, разписание на корабите, таблица с телеграфни означения на маршрутите и т.н. В контраст с тези украшения по стените — на пода разкошен турски килим, вдясно кръгла маса, диван, кожени клубни кресла и библиотека, в която вместо книги са наредени бутилки с вино и ракия. Вляво каса. До бюрото на Домин пишеща машина, на която пише девойката Сула.

	__Домин__ _(диктува)_. „…че не гарантираме за стоката, повредена при транспорта. Още при товаренето обърнахме внимание на вашия капитан, че корабът е негоден за транспортиране на роботи, така че щетите, нанесени на товара, няма да бъдат за наша сметка. Подписа ни за Rossum’s Universal Robots…“ Готово ли е?
	__Сула__. Да.
	__Домин__. Нов лист. Friedrichswerke, Hamburk. Дата. „Уведомяваме ви, че приемаме вашата поръчка за петнайсет хиляди робота…“ _(Звъни вътрешният телефон. Домин дига слушалката и говори по него.)_ Ало… Главният директор … да. Непременно. Да, разбира се, както винаги. Естествено, изпратете им каблограма. Добре. _(Оставя слушалката.)_ Докъде стигнахме?
	__Сула__. Уведомяваме ви, че приемаме вашата поръчка за петнайсет хиляди робота.
	__Домин__ _(замислено)_. Петнайсет хиляди робота. Петнайсет хиляди робота.
	__Марий__ _(влиза)_. Господин директоре, някаква дама моли…
	__Домин__. Коя е тя?
	__Марий__. Не знам. _(Подава визитка.)_
	__Домин__ _(чете)_. Президент Глори. Нека влезе.
	__Марий__ _(отваря вратата)_. Заповядайте, госпожо. _(Влиза Хелена Глори. Марий излиза.)_
	__Домин__ _(става)_. Заповядайте.
	__Хелена__. Господин главният директор Домин?
	__Домин__. Моля.
	__Хелена__. Идвам при вас…
	__Домин__. … с картичката на президент Глори. Това е достатъчно.
	__Хелена__. Президент Глори е мой баща. Аз съм Хелена Глори.
	__Домин__. Госпожице Глори, необикновена чест е за нас, че… че…
	__Хелена__. … че не можем да ви посочим вратата.
	__Домин__. … че можем да приветствуваме дъщерята на великия президент. Седнете, моля. Сула, можете да си вървите. _(Сула излиза.)_
	__Домин__ _(сяда)_. С какво мога да ви бъда полезен, госпожице Глори?
	__Хелена__. Аз дойдох…
	__Домин__. … да видите нашето фабрично производство на хора. Както всички посетители. Моля, заповядайте.
	__Хелена__. Мислех, че е забранено…
	__Домин__. … да се влезе в завода, разбира се. Само че всеки идва тук с нечия визитка, госпожице Глори.
	__Хелена__. И вие на всекиго показвате?…
	__Домин__. По нещо. Производството на изкуствени хора, госпожице, е фабрична тайна.
	__Хелена__. Ако знаете колко…
	__Домин__. … много ви интересува. Старата Европа говори само за това.
	__Хелена__. Защо не ме оставяте да се доизкажа?
	__Домин__. Моля за извинение. Може би искахте да кажете нещо друго?
	__Хелена__. Исках само да попитам…
	__Домин__. … дали не бих ви показал по изключение нашата фабрика. Разбира се, госпожице Глори.
	__Хелена__. Откъде знаете, че исках да попитам тъкмо това?
	__Домин__. Всички питат едно и също. _(Става.)_ Поради особеното си уважение към вас, госпожице, ще ви покажем повече неща, отколкото на другите и… с една дума…
	__Хелена__. Благодаря ви.
	__Домин__. Обещавате ли, че никому няма да издадете дори най-малката…
	__Хелена__ _(става и му подава ръка)_. Имате честната ми дума.
	__Домин__. Благодаря. Не бихте ли желали да снемете воала?
	__Хелена__. Ах, разбира се, вие искате да видите… Извинете!
	__Домин__. Моля?
	__Хелена__. Да бяхте ми пуснали ръката.
	__Домин__ _(пуска я)_. Моля за извинение.
	__Хелена__. Искате да разберете дали не съм шпионка. Колко сте бдителен!
	__Домин__ _(наблюдава я възхитено)_. Хм… разбира се… ние… така е.
	__Хелена__. Вие не ми вярвате?
	__Домин__. Необикновено, госпожице Хеле… пардон, госпожице Глори. Действително необикновено съм радостен… Добре ли плавахте?
	__Хелена__. Да. Защо?…
	__Домин__. Защото… всъщност… искам да кажа, че сте още много млада.
	__Хелена__. Ще тръгнем ли веднага за фабриката?
	__Домин__. Да. Мисля, двайсет и две, нали?
	__Хелена__. Какво двайсет и две?
	__Домин__. Години.
	__Хелена__. Двайсет и една. Защо искате да знаете?
	__Домин__. Защото… понеже… _(Въодушевен.)_ Ще останете по-дълго, нали?
	__Хелена__. Според това, какво ще ми покажете от производството.
	__Домин__. Ах, това дяволско производство! Но, разбира се, госпожице Глори, всичко ще видите. Моля, седнете. Интересува ли ви историята на изобретението ни?
	__Хелена__. Да, моля ви… _(Сяда.)_
	__Домин__. Добре тогава. _(Сяда на бюрото си, наблюдава с възхищение Хелена и бързо, механично изпява.)_ През хиляда деветстотин и двайсета година старият Росум, велик философ, тогава още млад учен, се отправил към този далечен остров, за да изучава морското животинско царство, точка. Между другото се опитал чрез химически синтез да наподоби живата материя, наречена протоплазма, докато изведнъж открил вещество, което напълно приличало на живата материя, макар че имало друг химически състав, това било през хиляда деветстотин трийсет и втора, точно четиристотин и четирийсет години след откриването на Америка, уф.
	__Хелена__. Вие го знаете наизуст?
	__Домин__. Да; физиологията, госпожице Глори, не е мой занаят. И така, да продължа ли?
	__Хелена__. Разбира се.
	__Домин__ _(тържествено)_. И тогава, госпожице, старият Росум написал между своите химически формули следното: „Природата е намерила само един начин за организиране на живата материя. Има обаче и друг, по-прост, по-пластичен и по-бърз, който природата изобщо не познава. Този друг път, по който е могло да тръгне развитието на живота, аз открих днес.“ Представете си, госпожице, тези велики слова той е писал над храчка колоидно желе, което и куче не би яло. Представете си го седнал над епруветката, мисли как от нея ще израсне цялото дърво на живота, как от нея ще произлязат всички живи същества, като се почне от микроскопичното червейче и се стигне… и се стигне до самия човек. Човек с по-различна тъкан от нашата. Госпожице Глори, това е бил велик момент.
	__Хелена__. После?
	__Домин__. После? Оставало да се извади този живот от епруветката и да се ускори неговият развой, да се създадат органи, кости, нерви и всичко останало и да се намерят такива вещества, катализатори, ензими, хормони и така нататък, с една дума, разбирате ли всичко това?
	__Хелена__. Ннне знам. Мисля, много малко.
	__Домин__. Аз абсолютно нищо. Знаете ли, с помощта на тези течности той можел да прави каквото си иска. Можел например да получи медуза със сократовски мозък или дъждовен червей, дълъг петдесет метра. Но понеже му липсвало и капка хумор, решил да създаде нормално гръбначно или може би направо човек. И започнал.
	__Хелена__. Какво започнал?
	__Домин__. Да наподобява природата. Най-напред се опитал да направи изкуствено куче. Това му струвало много години, получило се нещо като недоразвито теле и умряло след няколко дни. Ще ви го покажа в музея. После старият Росум се заел да създаде човек. _(Пауза.)_
	__Хелена__. И това не бива да казвам никому?
	__Домин__. Никому.
	__Хелена__. Жалко, че го има във всички читанки.
	__Домин__. Жалко. _(Скача от масата и сяда до Хелена.)_ Но знаете ли какво няма в читанките? _(Чука се по челото.)_ Че старият Росум е бил страхотен идиот. Сериозно, госпожице Глори, между нас да си остане. Този стар ексцентрик наистина е искал да прави хора.
	__Хелена__. Но нали вие правите хора!
	__Домин__. Приблизително, госпожице Хелена. Но старият Росум го е мислел буквално. Знаете ли, искал някак си по научен път да снеме бога. Бил страхотен материалист и затова правел всичките тези неща. Не искал нищо друго, освен да докаже, че никакъв бог не е нужен. Затова му хрумнало да направи човек точно такъв, каквито сме ние. Знаете ли малко анатомия?
	__Хелена__. Съвсем малко.
	__Домин__. Аз също. Представете си, бръмнало му в главата да направи всичко, до последната жлеза, като в човешкото тяло. Сляпо черво, сливици, пъп — най-излишни неща. Дори… хм… и полови жлези.
	__Хелена__. Но те все пак… Те все пак…
	__Домин__. …не са излишни, знам. Но ако хората ще се произвеждат по изкуствен начин, то тогава не е… хм… никак не е нужно…
	__Хелена__. Разбирам.
	__Домин__. Ще ви покажа в музея какво е изкалъпил за десет години. Това чудо трябвало да бъде мъж. Живяло цели три дни. Старият Росум не е имал капка вкус. Това, което е направил, е ужасно. Но имало в себе си всичко, което има човек. Наистина страшно пипкава работа. Тогава дошъл тук инженер Росум, племенник на стария. Гениална глава, госпожице Глори. Като видял какви ги върши старият, рекъл: „Да се прави човек цели десет години, е глупост. Не го ли направиш по-бързо от природата, плюй на цялата тая история.“ И се заел с анатомията.
	__Хелена__. В читанките не е точно така.
	__Домин__ _(става)_. Това, което е в читанките, е само платена реклама, и то глупава. Казва се например, че роботите ги бил открил старият господин. Докато старият е бил подходящ може би за университета, но от фабрично производство и хабер си нямал. Знаете ли, мислел, че ще направи истински хора, да речем, някакви нови индианци, доценти или идиоти. И едва на младия Росум му дошла идеята да направи живи и интелигентни работни машини. Казаното в читанките за сътрудничеството между двамата велики Росумовци е алабала. Двамата жестоко са се карали. Старият атеист не е имал никакво понятие от индустрия. Най-после младият го затворил в някаква лаборатория, за да се пипка там със своите велики аборти, и започнал производството сам, по инженерски. Старият Росум буквално го проклел и до края на живота си измайсторил още два физиологически урода, докато накрая го намерили мъртъв в лабораторията. Това е цялата история.
	__Хелена__. А младият?
	__Домин__. Младият Росум, госпожице, това е новият век. Векът на производството след века на познанието. Като огледал анатомията на човека, той веднага видял, че е твърде сложна и че един добър инженер би я направил по-просто. Почнал тогава да преработва анатомията и опитвал какво може да се изхвърли от нея и какво да се опрости… С една дума, госпожице __Глори__, но… не ви ли отегчава това?
	__Хелена__. Не, напротив, страшно ми е интересно.
	__Домин__. Тогава младият Росум си казал: „Човекът е нещо, което, да речем, изпитва радост, свири на цигулка, иска да ходи на разходка и въобще има нужда да прави куп неща, които… които всъщност са излишни.“
	__Хелена__. Охо!
	__Домин__. Почакайте. Които са излишни, когато трябва например да се тъче или да се пресмята. На дизеловия мотор не са му нужни пискюли и орнаменти, госпожице Глори. А да произвеждаш изкуствени работници, е все едно да произвеждаш дизелови мотори. Производството трябва да бъде колкото се може по-просто, а произведението — възможно най-хубаво. Как мислите, кой работник всъщност е най-добър?
	__Хелена__. Най-добър? Може би този, който… който… който е почтен… и предан.
	__Домин__. Не, този, който е най-икономичен. Този, който има най-малко потребности. Младият Росум е открил работник с най-малък брой потребности. Трябвало е да го опрости. Изхвърлил всичко, което не служи пряко на работата. По този начин той всъщност изхвърлил човека и направил робота. Скъпа госпожице Глори, роботите не са хора. Те са механически по-съвършени от нас, имат страхотен интелект, но нямат души. О, госпожице Глори, произведението на инженера е технически по-издържано от произведението на природата.
	__Хелена__. Казва се, че човекът е божие творение.
	__Домин__. Толкова по-зле. Бог и понятие не е имал от модерна техника. Ще повярвате ли, че покойният Росум младши е играл ролята на бог?
	__Хелена__. Как, моля ви се?
	__Домин__. Започнал да произвежда свръхроботи. Работни исполини. Опитал с четириметрови фигури, но вие не бихте повярвали как са се чупели тези мамути.
	__Хелена__. Чупели?
	__Домин__. Да. Току им се счупи крак или нещо друго. Очевидно нашата планета е малка за гиганти. Сега произвеждаме само роботи с естествена големина и много прилична човешка външност.
	__Хелена__. Роботи видях за пръв път у нас. Общината ги купи… искам да кажа, взе ги на работа…
	__Домин__. Купи, скъпа госпожице. Роботите се купуват.
	__Хелена__. … взе ги като метачи. Видях ги да метат. Те са така странни, така тихи.
	__Домин__. Видяхте ли моята машинописка?
	__Хелена__. Не я забелязах.
	__Домин__ _(звъни)_. Знаете ли, акционерната фабрика „Росумови, универсални роботи“ все още не произвежда единни стоки. Имаме по-нежни и по-груби роботи. По-добрите ще живеят може би двайсет, години.
	__Хелена__. После загиват, нали?
	__Домин__. Да, износват се. _(Влиза Сула.)_
	__Домин__. Сула, представете се на госпожа Глори.
	__Хелена__ (става и й подава ръка). Приятно ми е. Сигурно ви е страшно тъжно така далече от света, нали?
	__Сула__. Не зная, госпожице Глори. Седнете, моля.
	__Хелена__ _(сяда)_. Откъде сте, госпожице?
	__Сула__. Оттук, от фабриката.
	__Хелена__. Ах, вие сте се родили тук?
	__Сула__. Да, тук съм изработена.
	__Хелена__ _(скача)_. Какво?
	__Домин__ _(смее се)_. Сула не е човек, госпожице, Сула е робот.
	__Хелена__. Моля за извинение…
	__Домин__ _(слага ръка върху рамото на Сула)_. Сула не се сърди. Вижте, госпожице Глори, каква кожа изработваме. Пипнете й лицето,
	__Хелена__. О, не, не!
	__Домин__. Не може да се познае, че тъканта й е по-различна от нашата. Моля, има и типичния за блондинките мъх по лицето. Само очите й са мъничко… Но затова пък косите! Обърнете се, Сула!
	__Хелена__. Престанете вече!
	__Домин__. Поговорете с гостенката, Сула. Тя е рядък гост.
	__Сула__. Моля, госпожице, седнете. _(Двете сядат.)_ Добре ли пътувахте с кораба?
	__Хелена__. Да, ра-разбира се.
	__Сула__. Не се връщайте с „Амелия“, госпожице Глори. Барометърът силно спада, на седемстотин и пет. Почакайте по-добре „Пенсилвания“, това е един много добър, много здрав кораб.
	__Домин__. Колко добър?
	__Сула__. Двайсет морски възела в час. Тонаж дванайсет хиляди.
	__Домин__ _(смее се)_. Достатъчно, Сула, достатъчно. Покажете ни как владеете френски.
	__Хелена__. Вие говорите френски?
	__Сула__. Говоря четири езика. Пиша Dear Sir! Monsieur! Geehrter Herr! Уважаеми господине!
	__Хелена__ _(скача)_. Това е шарлатанство. Вие сте шарлатанин! Сула не е робот, Сула е момиче като мене! Сула, това е позорно — защо играете тази комедия?
	__Сула__. Аз съм робот.
	__Хелена__. Не, не, вие лъжете! О, Сула, простете ми, аз зная — принудили са ви да им правите реклама! Сула, вие сте момиче като мене, нали? Кажете!
	__Домин__. Съжалявам, госпожице Глори. Сула е робот.
	__Хелена__. Вие лъжете!
	__Домин__ _(изправя се)_. Как? (Звъни.) Извинете, госпожице, в такъв случай ще трябва да ви убедя. _(Влиза Марий.)_
	__Домин__. Марий, отведете Сула в анатомическата зала за дисекция. Бързо!
	__Хелена__. Къде?
	__Домин__. В анатомическата зала. Като я разрежат, ще отидете да я видите.
	__Хелена__. Няма да отида.
	__Домин__. Пардон, вие твърдяхте, че лъжа.
	__Хелена__. Вие искате да я убият?
	__Домин__. Машините не се убиват.
	__Хелена__ _(прегръща Сула)_. Не бойте се, Сула, няма да ви дам! Кажете ми, гълъбче, всички ли са така жестоки към вас? Не бива да търпите това, чувате ли? Не бива, Сула!
	__Сула__. Аз съм робот.
	__Хелена__. Все едно. И роботите са хора като нас. Сула, вие ще се оставите ли да ви разрежат?
	__Сула__. Да.
	__Хелена__. О, вие не се боите от смъртта?
	__Сула__. Не зная, госпожице Глори. Хелена. Знаете ли какво ще стане с вас?
	__Сула__. Да, ще престана да се движа. Хелена. Това е ужасно!
	__Домин__. Марий, кажете на госпожицата кой сте!
	__Марий__. Робот Марий.
	__Домин__. Ще отведете ли Сула в анатомическата зала?
	__Марий__. Да.
	__Домин__. Ще я съжалявате ли?
	__Марий__. Не зная.
	__Домин__. Какво ще стане с нея?
	__Марий__. Ще престане да се движи. Ще я сложат в трошачката.
	__Домин__. Това е смърт, Марий. Боите ли се от смъртта?
	__Марий__. Не.
	__Домин__. Ето виждате ли, госпожице Глори? Роботите не са привързани към живота. Всъщност няма и за какво. Нямат удоволствия. Те са по-незначителни и от тревата.
	__Хелена__. О, престанете! Поне ги отпратете да си вървят.
	__Домин__. Марий, Сула, можете да си отидете. _(Сула и Марий излизат.)_
	__Хелена__. Те са ужасни! Това, което правите, е отвратително!
	__Домин__. Защо отвратително?
	__Хелена__. Не знам. Защо… защо сте я нарекли Сула?
	__Домин__. Не е ли хубаво това име?
	__Хелена__. То е мъжко име. Сула е бил римски пълководец.
	__Домин__. О, мислехме, че Марий и Сула са били влюбени.
	__Хелена__. Не, Марий и Сула са били пълководци и са воювали един срещу друг през… през… вече не зная през коя година.
	__Домин__. Елате до прозореца. Какво виждате?
	__Хелена__. Зидари.
	__Домин__. Това са роботи. Всички наши работници са роботи. А там, долу, виждате ли нещо?
	__Хелена__. Някаква канцелария.
	__Домин__. Счетоводство. А в него…
	__Хелена__. Чиновници.
	__Домин__. Това са роботи. Всички наши чиновници са роботи. Като видите фабриката… _(В този момент засвирват фабричните сирени.)_ Обед. Роботите не знаят кога да престанат да работят. В два часа ще ви покажа нощвите.
	__Хелена__. Какви нощви?
	__Домин__ _(сухо)_. Бъркачката на тесто. Във всяка се бърка материал за хиляда робота наведнъж. После каците за черните дробове, мозъците и така нататък. После ще видите фабриката за кости. После ще ви покажа предачната.
	__Хелена__. Каква предачна?
	__Домин__. Предачната на нерви. Предачната на кръвоносни съдове. Предачната, в която се изпридат отведнъж цели километри храносмилателни тръби. После монтьорната, където се монтира всичко, разбирате ли, като автомобилите. Всеки работник монтира само една част и роботът отива автоматически при втори, при трети, до безкрайност. Това е най-интересното зрелище. После идва ред на сушилнята и на склада, където пресните изделия работят.
	__Хелена__. Боже мой, веднага ли трябва да работят?
	__Домин__. Пардон. Работят както работят нови мебели. Привикват със своето съществование. Срастват някак си вътрешно. Много неща в тях дори доизрастват. Разбирате ли, трябва да оставим малко място и за естествен развой. И междувременно изделията се апретират.
	__Хелена__. Какво е това?
	__Домин__. Това, което при хората е училището. Учат се да говорят, да пишат и да смятат. Впрочем те имат страхотна памет. Ако им прочетете двайсеттомна енциклопедия, ще ви повторят всичко поред. Никога не измислят нещо ново. Биха могли сносно да преподават в университета. После се разпределят и се разпращат. По петнайсет хиляди парчета на ден, като не смятаме постоянния процент дефектни, които се хвърлят в трошачката… и така нататък, и така нататък.
	__Хелена__. Сърдите ли ми се? Домин. Пази боже! Мисля само, че… че можехме да говорим за други неща. Ние сме само шепа хора между стотици хиляди роботи, и нито една жена. Говорим само за производството, по цял ден, всеки ден… Като прокълнати сме, госпожице Глори.
	__Хелена__. Така съжалявам, дето казах, че… че… лъжете… _(Чука се.)_
	__Домин__. Влезте, момчета. _(Отляво влизат инж. Фабри, д-р Гал, д-р Халемайер, строителят Алквист.)_
	__Д-р Гал__. Извинете, не пречим ли?
	__Домин__. Елате. Госпожице Глори, това са Алквист, Фабри, Гал, Халемайер. Дъщерята на президент Глори.
	__Хелена__ _(смутено)_. Добър ден.
	__Фабри__. Нямахме представа…
	__Д-р Гал__. Безкрайно сме поласкани…
	__Алквист__. Добре дошли, госпожице Глори. _(Отдясно се втурва Бусман.)_
	__Бусман__. Ей, какво става тук?
	__Домин__. Ела, Бусман. Това е Бусман, госпожице. Дъщерята на президент Глори.
	__Хелена__. Приятно ми е.
	__Бусман__. Божичко, ама че славно! Госпожице Глори, можем ли да изпратим каблограма до вестниците, че сте благоволили да посетите…
	__Хелена__. Не, не, моля ви се!
	__Домин__. Госпожице, седнете, ако обичате.
	__Бусман, Фабри, Д-р Гал__. Моля! _(Притеглят креслата.)_ Заповядайте!
	__Алквист__. Как пътувахте, госпожице Глори?
	__Д-р Гал__. Ще останете ли по-дълго тук?
	__Фабри__. Какво ще кажете за нашата фабрика, госпожице Глори?
	__Халемайер__. Вие сте пристигнали с „Амелия“?
	__Домин__. Тихо, оставете госпожица Глори да говори!
	__Хелена__ _(към Домин)_. За какво да говоря с тях?
	__Домин__ _(учуден)_. За каквото искате.
	__Хелена__. Трябва ли… мога ли да говоря съвсем открито?
	__Домин__. Разбира се.
	__Хелена__ _(колебае се, после отчаяно смела)_. Кажете ми, никога ли не ви става мъчно, че се отнасят с вас така?
	__Фабри__. Кой, моля?
	__Хелена__. Хората. _(Всички озадачено се споглеждат.)_
	__Алквист__. С нас?
	__Д-р Гал__. Защо мислите така?
	__Халемайер__. По дяволите!
	__Бусман__. Опазил ни господ, госпожице Глори!
	__Хелена__. Нима не чувствувате, че можете да живеете по-добре?
	__Д-р Гал__. Зависи, госпожице. Какво имате предвид?
	__Хелена__. Имам предвид, че… _(избухва)_, че това е отвратително! Че е страшно! _(Става.)_ Цяла Европа говори за това, което става с вас! Дойдох да видя с очите си и виждам, че е хиляди пъти по-лошо, отколкото може да си представи човек! Как можете да понасяте?
	__Алквист__. Какво да понасяме?
	__Хелена__. Своето положение. За бога, нали и вие сте хора като нас, като хората от цяла Европа, от целия свят! Това е скандално, това е недостойно, как живеете така!
	__Бусман__. За бога, госпожице.
	__Фабри__. Не, момчета, тя е права донякъде. Живеем наистина като индианци.
	__Хелена__. По-лошо от индианци! Мога ли, о, мога ли да ви наричам братя?
	__Бусман__. Но, боже мой, защо не?
	__Хелена__. Братя, аз дойдох не като дъщеря на президента. Дойдох от името на Лигата на хуманността. Братя, Лигата на хуманността има вече над двеста хиляди членове. Двеста хиляди души стоят зад вас и ви предлагат своята помощ.
	__Бусман__. Двеста хиляди души, няма що, това е вече хубаво, това е вече много хубаво.
	__Фабри__. Винаги съм ви казвал, че нищо не може да се сравни с нашата стара Европа. Виждате ли, не ни е забравила. Предлага ни помощ.
	__Д-р Гал__. Каква помощ? Театър?
	__Халемайер__. Оркестър?
	__Хелена__. Нещо повече…
	__Алквист__. Вас самата?
	__Хелена__. О, само за мен да става дума! Ще остана, ако това е нужно.
	__Бусман__. Господи, каква радост!
	__Алквист__. Домин, ще отида да приготвя за госпожицата най-хубавата стая.
	__Домин__. Почакайте малко. Страхувам се, че… че госпожица Глори още не се е доизказала.
	__Хелена__. Не, не съм се доизказала. Освен ако ми затворите устата насила.
	__Д-р Гал__. Хари, само да посмеете!
	__Хелена__. Благодаря ви. Знаех, че ще ме защитите.
	__Домин__. Пардон, госпожице Глори. Сигурна ли сте, че говорите с роботи?
	__Хелена__ _(стъписва се)_. А с кого?
	__Домин__. Съжалявам. Тези господа са всъщност хора като вас. Като хората в цяла Европа.
	__Хелена__ _(към останалите)_. Вие не сте ли роботи?
	__Бусман__ _(кикоти се)_. Боже опази!
	__Халемайер__. Пфу, роботи!
	__Д-р Гал__ _(смее се)_. Много благодаря!
	__Хелена__. Но… това не е възможно!
	__Фабри__. Честна дума, госпожице, ние не сме роботи.
	__Хелена__ _(към Домин)_. Защо ми казахте тогава, че всички ваши чиновници са роботи?
	__Домин__. Да, чиновниците. Но директорите не. Позволете, госпожице Глори: инженер Фабри — генерален технически директор на Росумовите универсални роботи. Доктор Гал — началник на физиологическото и експериментално отделение. Доктор Халемайер — директор на Института по психология и възпитание на роботите. Консул Бусман — генерален търговски директор. И строителят Алквист — шеф на строежите на Росумовите универсални роботи.
	__Хелена__. Простете ми, господа, че… че… Това, което направих, е ужасно, нали?
	__Алквист__. Има си хас, госпожице Глори. Моля, седнете.
	__Хелена__ _(сяда)_. Глупаво момиче съм аз. Сега… сега вие ще ме изпратите с първия кораб обратно.
	Д__-р Гал__. За нищо на света, госпожице. Защо трябва да ви изпращаме обратно?
	__Хелена__. Защото вече знаете… защото… защото ще ви разбунтувам роботите.
	__Домин__. Скъпа госпожице Глори, тук идваха вече над сто спасители и пророци. Всеки кораб докарва някого. Мисионери, анархисти, Армията на спасението, какво ли не. Косата да ти настръхне, като си помислиш колко религии и колко безумци има по света.
	__Хелена__. И вие ги оставяте да говорят пред роботите?
	__Домин__. Защо не? Досега всички се провалиха. Роботите запомнят всичко, но нищо повече. Дори не се смеят на това, което им говорят хората. Наистина просто да не повярва човек. Ако ви е интересно, скъпа госпожице, ще ви отведа в склада на роботите. Там са около триста хиляди.
	__Бусман__. Триста четирийсет и седем хиляди.
	__Домин__. Добре. Можете да им говорите каквото искате. Можете да им прочетете Библията, логаритмичната таблица или каквото обичате. Можете дори да им изнесете лекция за човешките права.
	__Хелена__. О, мисля, че… ако се прояви малко обич към тях…
	__Фабри__. Невъзможно, госпожице Глори. На света няма нищо по-чуждо на човека от робота.
	__Хелена__. Тогава защо ги произвеждате?
	__Бусман__. Ха-ха-ха-ха, и таз добра! Защо се произвеждат роботи!
	__Фабри__. За да работят, госпожице. Един робот може да замени двама работници и половина. Човешката машина, госпожице Глори, беше много несъвършена. Все трябваше някак веднъж завинаги да се замени.
	__Бусман__. Беше прекалено скъпа.
	__Фабри__. Беше недостатъчно производителна. Вече не можеше да се равнява с модерната техника. И второ… второ… голям прогрес е това, че… пардон.
	__Хелена__. Какво?
	__Фабри__. Моля за извинение. Голям прогрес е да раждаш чрез машини. По-удобно и по-бързо. Всяко ускоряване е прогрес, госпожице. Природата нямаше понятие от модерните темпове на труда. Цялото детство, технически погледнато, е пълна безсмислица. Просто загубено време. Неудържимо прахосване на време, госпожице Глори. И трето…
	__Хелена__. О, престанете!
	__Фабри__. Моля. Ако разрешите, какво всъщност иска вашата Лига… Лигата… Лигата на хуманността?
	__Хелена__. Има за задача преди всичко… преди всичко да защитава роботите и… и… да им осигури… добро отношение.
	__Фабри__. Целта не е лоша. Към машините трябва да се отнасяме добре. Честна дума, това ми харесва. Не обичам повредените неща. Моля ви, госпожице Глори, запишете ни всички за спомагателни, за действителни, за учредителни членове на тази ваша Лига!
	__Хелена__. Не, вие не ме разбирате. Ние искаме… преди всичко… ние искаме да освободим роботите!
	__Халемайер__. Как, моля ви?
	__Хелена__. С тях трябва да се постъпва… да се постъпва… като с хора.
	__Халемайер__. Аха. Може би трябва да гласуват? Може би трябва да получават заплати дори?
	__Хелена__. Разбира се, че трябва!
	__Халемайер__. Виж ти. А какво, моля ви, ще правят с тях?
	__Хелена__. Ще си купуват… каквото им е необходимо… каквото би ги радвало.
	__Халемайер__. Това е много хубаво, госпожице, само че роботите нищо не ги радва. Дявол да го вземе, какво да си купят? Можете да ги храните с ананаси, със слама, с каквото искате; на тях им е все едно, те въобще нямат вкус. Нямат интерес към нищо, госпожице Глори. Та нали, дявол да го вземе, още никой не е видял робот да се усмихва.
	__Хелена__. Защо… защо… защо не ги направите по-щастливи?
	__Халемайер__. Не върви, госпожице Глори. Те са само роботи. Без собствена воля. Без страсти. Без история. Без душа.
	__Хелена__. Бег любов и без омраза?
	__Халемайер__. Разбира се. Роботите не обичат нищо, дори себе си. Колкото до омразата… Не зная; много рядко, само от време на време…
	__Хелена__. Какво?
	__Халемайер__. Всъщност нищо. Понякога като че побесняват. Нещо като епилепсия, разбирате ли? Нарича се конвулсия на роботите. Изведнъж някой от тях захвърля всичко, което е в ръцете му, стои, скърца със зъби… и трябва да отиде в трошачката. Изглежда, повреда на организма.
	__Домин__. Фабричен дефект.
	__Хелена__. Не, не, това е душата!
	__Фабри__. Мислите, че душата започва със скърцане на зъби?
	__Домин__. Това ще се отстрани, госпожице Глори. Доктор Гал в момента се занимава с някакви опити…
	__Д-р Гал__. С това не, Домин; сега правя нерви за болка.
	__Хелена__. Нерви за болка?
	__Д-р Гал__. Да. Роботите почти не чувствуват телесна болка. Знаете ли, покойният Росум младши прекалено много е ограничил нервната система. Оказа се, че това е недостатък. Трябва да въведем страданието.
	__Хелена__. Защо… защо… Ако не им дадете душа, защо ще им давате болка?
	__Д-р Гал__. От производствени съображения, госпожице Глори. Роботът понякога сам се поврежда, понеже не го боли; пъхне си ръката в машината, счупи си пръст, разбие си главата и му е все едно. Трябва да им дадем болка; това е автоматическа защита от злополука.
	__Хелена__. Ще бъдат ли по-щастливи, когато ще изпитват болка?
	__Д-р Гал__. Напротив, но ще бъдат технически по-съвършени.
	__Хелена__. Защо не им създадете душа?
	__Д-р Гал__. Това не е по силите ни.
	__Фабри__. И не е в наш интерес.
	__Бусман__. Това би оскъпило производството. Ах, прекрасна госпожице, та ние ги правим толкова икономично! Сто и двайсет долара заедно с облеклото, а преди петнайсет години един робот е струвал десет хиляди! Преди пет години им купувахме дрехи; сега имаме собствени тъкачници и даже изнасяме платове, пет пъти по-евтини от платовете на другите фабрики. Моля ви, госпожице Глори, вие колко плащате за метър платно?
	__Хелена__. Не знам… наистина… забравила съм.
	__Бусман__. Боже мой, а на всичко отгоре искате да основавате Лига на хуманността! То има вече само една трета от предишната стойност, госпожице, цените спаднаха на една трета и ще слизат все по-ниско, по-ниско, по-ниско, чак… ей така. А?
	__Хелена__. Не разбирам.
	__Бусман__. Божичко, госпожице, това означава, че е паднала цената на труда! Нали роботът заедно с храната струва три четвърта цент на час! Та това е просто смешно, госпожице; всички фабрики или пукат като жълъди, или бързат да си купят роботи, за да поевтинят производството.
	__Хелена__. Да, и изхвърлят работниците на улицата.
	__Бусман__. Ха-ха-ха, та това се разбира от само себе си! А ние, мила душице, ние пуснахме междувременно петстотин хиляди тропически робота в аржентинските пампаси да отглеждат пшеница. Бъдете така добра и ми кажете, колко струва у вас един фунт хляб?
	__Хелена__. Нямам представа.
	__Бусман__. Виждате ли, във вашата добра стара Европа хлябът струва само два цента; но това е наш хляб, разбирате ли? Два цента един фунт хляб; а Лигата на хуманността няма представа за това! Ха-ха, госпожице Глори, вие не знаете какво е прекалено скъпо парче хляб. За културата и така нататък. Но след пет години… хайде да се хванем на бас!
	__Хелена__. Какво?
	__Бусман__. Че след пет години цените ще паднат на нула цяло и десет. Милинки, за пет години ние ще се удавим в пшеница и във всичко възможно.
	__Алквист__. Да, а всички работници по света ще бъдат без работа.
	__Домин__ _(става)_. Ще бъдат, Алквист. Ще бъдат, госпожице Глори. Но до десет години Росумовите универсални роботи ще произведат толкова пшеница, толкова платове, толкова много от всичко необходимо, че ще си кажем: нещата вече нямат цена. Сега вземайте всички колкото ви е нужно. Няма да има мизерия. Да, ще бъдат без работа. Но нали няма да има въобще никаква работа. Всичко ще вършат живите машини. Човекът ще прави само това, което обича. Ще живее само за да се усъвършенствува.
	__Хелена__ _(става)_. Така ли ще бъде?
	__Домин__. Така ще бъде. Не може да бъде иначе. Преди това може би ще станат страхотни неща, госпожице Глори. Няма как да се избягнат. Но ще се сложи край на слугуването на човек на човека и поробването на човека от материята. Никой няма да плаща с живот и ненавист своя хляб. Ти вече не си работник, ти вече не си писар, ти вече не копаеш въглища и не стоиш при чужда машина. Няма да прахосваш душата си в работа, която си проклинал!
	__Алквист__. Домин, Домин! Това, което говорите, премного ми напомня рая. И все пак, Домин, имаше нещо хубаво в служенето и нещо велико в покорността. Ах, Хари, съществуваше някакво целомъдрие в работата и умората.
	__Домин__. Възможно е. Но не можем да се съобразяваме с това, което ще се изгуби, когато преустройваме света от Адама. Адаме, Адаме! Няма вече да изкарваш хляба си с пот на челото; няма да познаваш глад и жажда, умора и унижение; ще се върнеш в рая, където те хранеше божията ръка. Ще бъдеш свободен и независим; няма да имаш друга задача, друга работа, други грижи, освен да се усъвършенствуваш. Ще бъдеш господар на сътворението.
	__Бусман__. Амин.
	__Фабри__. Да бъде.
	__Хелена__. Объркахте ме. Аз съм едно глупаво момиче. Иска ми се… иска ми се да вярвам в това.
	__Д-р Гал__. Вие сте по-млада от нас, госпожице Глори. Всичко ще доживеете.
	__Халемайер__. Така е. Аз мисля, че госпожица Глори може да закуси с нас.
	__Д-р Гал__. Разбира се! Домин, помолете я от името на всички ни.
	__Домин__. Госпожице Глори, окажете ни тази чест.
	__Хелена__. Но нали това… Как бих могла?
	__Фабри__. За Лигата на хуманността, госпожице.
	__Бусман__. И в нейна чест.
	__Хелена__. О, в такъв случай… може би…
	__Фабри__. И така, слава! Госпожице Глори, извинете за пет минути.
	__Д-р Гал__. Пардон.
	__Бусман__. Господи, трябва да изпратя каблограмата…
	__Халемайер__. Дявол да го вземе, аз забравих… _(Всички освен Домин хукват навън.)_
	__Хелена__. Защо излизат всички?
	__Домин__. Отиват да готвят, госпожице Глори.
	__Хелена__. Какво да готвят?
	__Домин__. Закуската, госпожице Глори. На нас ни готвят роботи и… и… понеже нямат никакъв вкус, не е съвсем… Халемайер е всъщност цар на скарата. Гал умее да прави някакъв сос, а __Бусман__ е специалист по омлетите…
	__Хелена__. Боже мой, това е истински банкет! А какво може да готви господин… строителят…
	__Домин__. Алквист? Нищо. Само ще подреди масата, а… а Фабри ще намери малко плодове. Много ни е скромна кухнята, госпожице Глори.
	__Хелена__. Исках да ви попитам…
	__Домин__. И аз исках да ви питам нещо. (Поставя часовника си на масата.) Разполагаме с пет минути.
	__Хелена__. Какво искате да ме питате?
	__Домин__. Пардон, вие първа ме попитахте.
	__Хелена__. Може би е глупаво, но… защо произвеждате женски роботи, щом… щом…
	__Домин__. …щом при тях, хм, щом при тях полът няма никакво значение?
	__Хелена__. Да.
	__Домин__. Защото има търсене. Слугини, продавачки, машинописки… хората са свикнали на това.
	__Хелена__. А… а кажете ми, роботите… и женските… в отношенията си едни към други… абсолютно ли…
	__Домин__. …а бсолютно са безразлични, скъпа госпожице. Няма и следа от някакви симпатии.
	__Хелена__. О, това е… ужасно!.
	__Домин__. Защо?
	__Хелена__. То е… то е… така неестествено! Човек не знае да се отвращава ли от тях, или… да им завижда… или може би…
	__Домин__. … да ги съжалява.
	__Хелена__. По-скоро това!… Не, престанете! Какво искахте да питате?
	__Домин__. Исках да попитам, госпожице Глори, ще ме, вземете ли?
	__Хелена__. Как да ви взема?
	__Домин__. За мъж.
	__Хелена__. Не! Как ви дойде наум?
	__Домин__ _(гледа часовника)_. Остават три минути. Ако не се омъжите за мен, ще трябва да се омъжите за някого от другите петима.
	__Хелена__. Пазил ме господ! Защо трябва да се омъжа?
	__Домин__. Защото всички поред ще ви направят предложение. Хелена. Как могат да се осмелят?
	__Домин__. Много съжалявам, госпожице Глори. Изглежда, че са се влюбили във вас.
	__Хелена__. Моля ви се, нека да не го правят! Аз… аз веднага ще си замина.
	__Домин__. Хелена, надявам се, че няма да им причините болка, като им откажете?
	__Хелена__. Но нали… Нали не мога да се омъжа за шестимата!
	__Домин__. Не, но поне за един от тях. Ако не искате мен, тогава. Фабри.
	__Хелена__. Не искам.
	__Домин__. Доктор Гал.
	__Хелена__. Не, не, престанете! Не искам никого!
	__Домин__. Остават две минути.
	__Хелена__. Това е ужасно! Оженете се за някоя роботка.
	__Домин__. Роботката не е жена.
	__Хелена__. О, само това ви липсва! Мисля, че… че бихте се оженили за всяка, която дойде на острова.
	__Домин__. Вече идваха, Хелена.
	__Хелена__. Млади?
	__Домин__. Млади.
	__Хелена__. Защо не се оженихте за нито една от тях?
	__Домин__. Защото не съм си загубвал ума досега. Едва днес. Още щом снехте воала.
	__Хелена__. Знам.
	__Домин__. Остава една минута.
	__Хелена__. Но аз не искам, за бога!
	__Домин__ _(поставя двете си ръце на раменете й)_. Остава една минута. Или ще ми кажете очи в очи нещо страшно лошо и аз ще ви оставя, или… или…
	__Хелена__. Вие сте грубиян!
	__Домин__. Нищо. Мъжът трябва да бъде малко груб. Това е в реда на нещата.
	__Хелена__. Вие сте луд!
	__Домин__. Човек трябва да е малко луд, Хелена. Това му е най-хубавото.
	__Хелена__. Вие сте… вие сте… ах, боже!
	__Домин__. Виждате ли? Разбрахме се, нали?
	__Хелена__. Не, не! Моля ви, пуснете ме! Та вие ще ме смачкате!
	__Домин__. Последна дума, Хелена.
	__Хелена__ _(брани се)_. За нищо на света… Но, Хари! _(Чука се.)_
	__Домин__ _(пуска я)_. Влезте! _(Влизат Бусман, д-р Гал и Халемайер в кухненски престилки, Фабри с букет цветя и Алквист с кърпа под мишница.)_
	__Домин__, Опекохте ли всичко?
	__Бусман__. _(тържествено)_. Да.
	__Домин__. Ние също.

	Завеса


	Първо действие

	Салонът на Хелена. Вляво тапицирани врати към музикалния салон, вдясно врата към Хеленината спалня. В средата прозорци към морето и пристанището. Огледало с тоалетни принадлежности, маса, канапе и кресла, скрин, бюро с настолна лампа, вдясно камина, електрически лампи. Целият салон, до най-малката подробност, има модерен и чисто женски облик.
	Домин, Фабри, Халемайер влизат отляво на пръсти и носят в обятията си цветя и саксии.

	__Фабри__. Къде ще ги оставим?
	__Халемайер__. Уф! _(Слага своя товар и прави голям кръст към вратата отдясно.)_ Спи, спи! Който спи, поне нищо не знае.
	__Домин__. Тя въобще нищо не знае.
	__Фабри__ _(поставя цветята във вазите)_. Дано поне днес не научи…
	__Халемайер__ _(подрежда цветята)_. По дяволите, стига с тая история! Вижте, Хари, това е чудна циклама, нали? Нов вид! Моят последен Cyclamen Helenae.
	__Домин__ _(поглежда през прозореца)_. Никакъв кораб, никакъв кораб… Момчета, това е вече отчайващо.
	__Халемайер__. Тихо! Ако ви чуе!
	__Домин__. Дори не подозира. _(Прозява се конвулсивно.)_ Добре че „Ултимус“ дойде навреме.
	__Фабри__ _(оставя цветята)_. Мислите, че още днес?…
	__Домин__. Не зная… Колко са хубави цветята!
	__Халемайер__ _(приближава се към него)_. Това са нови примули, знаете ли? А това е моят нов жасмин. Дявол да го вземе, аз съм пред прага на рая на цветята. Открих великолепен начин за ускоряване на растежа, братле! Разкошни видове! Догодина ще направя чудеса в цветарството!
	__Домин__ _(обръща се)_. Какво, догодина ли?
	__Фабри__. Поне да знаехме какво става в Хавър…
	__Домин__. Тихо!
	__Гласът на Хелена__ _(отдясно)_. Нана!
	__Домин__. Марш оттук! _(Всички на пръсти излизат през тапицираната врата. От главния вход вляво влиза Нана.)_
	__Нана__ _(разтребва)_. Мръсни гадове! Поганци! Прости ми, боже, но аз бих ги…
	__Хелена__ _(гърбом през вратата)_. Нана, ела да ме закопчаеш!
	__Нана__. Ей сегичка, ей сегичка. _(Закопчава роклята на Хелена.)_ Боже господи; ама че животни!
	__Хелена__. Роботите ли?
	__Нана__. Пфу, не ща да ги споменувам.
	__Хелена__. Какво се е случило?
	__Нана__. Едното пак го прихванаха. Като започна да удря статуите и картините, да скърца със зъби, с пяна на устата — съвсем откачил, брр. По-зъл от звяр.
	__Хелена__. Кого прихванаха?
	__Нана__. Оня… оня… Нали и име християнско нема! Оня де, от библиотеката!
	__Хелена__. Радиус?
	__Нана__. Те тоя. Света Богородице, гнус ме е от тех! От паяка не ме е гнус както от тия поганци.
	__Хелена__. Ах ти, Нана, как не ти е жал за тях!
	__Нана__. Ами че нали и вас ви е гнус от тех! Па защо ме доведохте тука, я? Защо никой от тех не смее с пръст да ви докачи?
	__Хелена__. Не се гнуся, честна дума, Нана. Така ми е жал за тях!
	__Нана__. Гнус ви е. Всеки човек требва да го е гнус. Нали и псето, че е псе, и него го е гнус, и мръвка месо не ще от тех; дръпва си опашката и вие, като усети тия нечовеци, пфу.
	__Хелена__. Кучето няма разум.
	__Нана__. То е по-добро от тех, Хелено. То си знае, че е нещо повече от тех и че е създадено от господа бога. Та нали и конят, що е кон, и той се плаши, га срещне поганец. Па и малки си нема, а псето си има малки, и всеки си има малки…
	__Хелена__. Моля те, Нана, закопчавай!
	__Нана__. Ей сегичка, ей сегичка. Казвам ти, това е против волята господня, внушение гяволово е това, да правиш ти грозотии с машина. Подигравка с всевишния _(вдига ръка)_, докачение богу, който ни е създал по свой образ и подобие, Хелено. А вие охулихте образа божи. Затуй страшно наказание небесно ви чака, запомнете от мен, страшно наказание небесно!
	__Хелена__. Какво мирише тук?
	__Нана__. Цветята. Господарят ги донесе.
	__Хелена__. Ах, те са чудесни! Нана, виж! Чудесни са! Какво е днес?
	__Нана__. Не зная. Но требваше да е вече краят на света. _(Чука се.)_
	__Хелена__. Хари? _(Влиза Домин.)_
	__Хелена__. Хари, какво е днес?
	__Домин__. Познай, мила!
	__Хелена__. Имен ден ли ми е? Не! Рожден ден?
	__Домин__. Нещо по-хубаво.
	__Хелена__. Аз не зная… Кажи бързо!
	__Домин__. Днес се навършват десет години от деня, в който ти пристигна тук.
	__Хелена__. Вече десет години? Точно днес… Нана, моля те…
	__Нана__. Добре де! Излизам! _(Излиза надясно.)_
	__Хелена__ _(целува Домин)_. Как си си спомнил!
	__Домин__. Срамувам се, Хелена. Не си спомних.
	__Хелена__. Но нали…
	__Домин__. Те си спомниха.
	__Хелена__. Кои?
	__Домин__. Бусман, Халемайер, всички. Бръкни ей в тоя джоб, искаш ли?
	__Хелена__ _(бърка в джоба му)_. Какво е това? _(Изважда кутийка и я отваря.)_ Перли! Цяла огърлица! Хари, за мен ли е?
	__Домин__. От Бусман, моето момиче.
	__Хелена__. Но… ние не можем да приемем такова нещо, нали?
	__Домин__. Можем. Бръкни в другия джоб!
	__Хелена__. Дай. _(Изважда от джоба му револвер.)_ Какво е това?
	__Домин__. Пардон! _(Взема револвера от ръцете й и го скрива.)_ Не е това. Бръкни.
	__Хелена__. О, Хари, защо носиш револвер?
	__Домин__. Просто така, попадна ми.
	__Хелена__. Ти никога не си носил револвер!
	__Домин__. Имаш право, никога. Ето в тоя джоб.
	__Хелена__ (бърка). Кутийка! _(Отваря я.)_ Камея! Но това е… Хари, това е гръцка камея!
	__Домин__. Очевидно, да. Поне така твърди Фабри.
	__Хелена__. Фабри? Фабри ли ми я подарява?
	__Домин__. Разбира се. _(Отваря вратата вляво.)_ Я гледай ти! Хелена, ела да видиш!
	__Хелена__ _(в рамката на вратата)_. Боже, колко е хубаво! _(Тича нататък.)_ Ще полудея от радост! Това от теб ли е?
	__Домин__ _(стои на вратата)_. Не, от Алквист. А там…
	__Хелена__. От Гал! _(Показва се на вратата.)_ О, Хари, срамувам се, че съм така щастлива.
	__Домин__. Ела. Това ти донесе Халемайер.
	__Хелена__. Тези разкошни цветя?
	__Домин__. Тези. Това е нов вид — Cyclamen Helenae. Отгледал я в твоя чест… Хубава е като теб.
	__Хелена__. Хари, защо… защо всички…
	__Домин__. Толкова много те обичат. А аз съм ти, хм… Боя се, че моят подарък е малко… Погледни през прозореца!
	__Хелена__. Къде?
	__Домин__. На пристанището.
	__Хелена__. Там има… някакъв… нов кораб!
	__Домин__. Този кораб е твой.
	__Хелена__. Мой? Хари, но това е оръдеен кораб!
	__Домин__. Оръдеен? Какво ти е хрумнало! Това е само малко по-голям, солиден кораб, разбираш ли?
	__Хелена__. Да, но с оръдия!
	__Домин__. Наистина, с няколко оръдия… Ще пътуваш като кралица, Хелена.
	__Хелена__. Какво значи това? Става ли нещо?
	__Домин__. Боже опази! Моля те, виж как ще ти стоят тези перли! _(Сяда.)_
	__Хелена__. Хари, да не са дошли някакви лоши вести?
	__Домин__. Напротив, от седмица не е идвала никаква поща.
	__Хелена__. Дори телеграми ли?
	__Домин__. Дори телеграми. Хелена. Какво значи това?
	__Домин__. Нищо. За нас това е ваканция. Великолепно време. Всеки от нас си седи в кабинета с крака върху бюрото и си подрямва… Никаква поща; никакви телеграми… _(Протяга се.)_ Сссславен ден!
	__Хелена__ _(сяда при него)_. Днес ще останеш при мен, нали? Кажи!
	__Домин__. На всяка цена. Може би да. Всъщност ще видим. _(Взема й ръката.)_ Значи до днес десет години, помниш ли? Госпожице Глори, каква чест е за нас, че дойдохте.
	__Хелена__. О, господин главен директор, мен така ме интересува вашият завод!
	__Домин__. Пардон, госпожице Глори, всъщност строго е забранено… производството на изкуствени хора е тайна…
	__Хелена__. Но щом ви моли млада, хубавичка девойка…
	__Домин__. Разбира се, госпожице Глори, пред вас ние нямаме тайни.
	__Хелена__ _(изведнъж сериозно)_. Наистина ли, Хари?
	__Домин__. Наистина.
	__Хелена__ _(с предишния тон)_: Но аз ви предупреждавам, господине, тази млада девойка има страшни помисли.
	__Домин__. За бога, госпожице Глори, как е възможно! Може би няма да искате да се омъжите повторно?
	__Хелена__. Не, не, пази боже! Това и насън не й е минавало през ума! Дошла е с намерение да разбунтува вашите отвратителни роботи!
	__Домин__ _(скача)_. Да разбунтува роботите!
	__Хелена__ _(става)_. Хари, какво ти е?
	__Домин__. Ха-ха, госпожице Глори, отлично! Да разбунтува роботите! Знаете ли, по-скоро ще разбунтувате вретена и кабърчета, отколкото нашите роботи! _(Сяда.)_ Знаеш ли, Хелена, ти беше прекрасно девойче; подлуди всички ни.
	__Хелена__ _(сяда при него)_. О, тогава всички ми импонирахте толкова много! Приличах на момиченце, което се беше загубило между… между…
	__Домин__. Между какво, Хелена?
	__Хелена__. Между огромни дървета. Бяхте така сигурни в себе си, така силни! И виждаш ли, Хари, през тези десет години аз нито веднъж не се освободих от това… това притеснение или какво, а вие никога не се усъмнихте… Дори когато всичко се осуетяваше.
	__Домин__. Какво се е осуетявало?
	__Хелена__. Вашите планове, Хари. Когато например работниците се бунтуваха срещу роботите и ги чупеха и когато хората дадоха оръжие на роботите срещу тези бунтове и роботите избиха толкова народ… И когато по-късно правителствата направиха войници от роботите и избухнаха толкова войни, и всичко това, разбираш ли?
	__Домин__ _(става и се разхожда)_. Ние го предвиждахме, Хелена. Разбираш ли, товае преход… към новите отношения.
	__Хелена__. Целият свят ви се кланяше… _(Става.)_ О, Хари!
	__Домин__. Какво има?
	__Хелена__ _(спира го)_. Затвори фабриката и да заминем! Всички!
	__Домин__. Моля ти се, какво общо има това?
	__Хелена__. Не зная. Кажи, нали ще заминем. Аз така се страхувам от нещо!
	__Домин__ _(хваща я за ръцете)_. От какво, Хелена?
	__Хелена__. О, не зная! Като че ли над нас и над всичко се сгромолясва нещо… неотвратимо… Моля ти се, направи това! Вземи ни всички оттук! Ще намерим в този свят място, дето няма никой, Алквист ще ни построи къща, всички ще се оженят и ще имат деца, а после…
	__Домин__. Какво после?
	__Хелена__. После ще започнем нов живот, Хари. _(Телефонът иззвънява.)_
	__Домин__ _(откъсва се от Хелена)_. Прощавай! _(Взема слушалката.)_ Ало… да… Какво? Аха. Тръгвам веднага. _(Оставя слушалката.)_ Фабри ме вика.
	__Хелена__ _(протяга отчаяно ръце)_. Кажи…
	__Домин__. Да, като дойда. Сбогом, Хелена. _(Изтичва стремително наляво.)_ Не излизай навън!
	__Хелена__ _(сама)_. О, боже, какво става? Нана! Нана! Бързо!
	__Нана__ _(излиза отдясно)_. Какво пак?
	__Хелена__. Нана, намери ми последните вестници! Бързо! В спалнята на господаря!
	__Нана__. Ей сегинка. _(Излиза вляво.)_
	__Хелена__. Какво става, за бога? Нищо, нищо не ми казва! _(Гледа с далекоглед към пристанището.)_ Това е военен кораб! Боже, защо военен? Нещо товарят на него — и толкова бързо! Какво се е случило? Той има име — „Ул-ти-мус“. Какво е това „Ултимус“?
	__Нана__ _(връща се с вестниците)_. Оставя ги да се въргалят по земята! Така ги е смачкал!
	__Хелена__ _(разтваря бързо вестниците)_. Стари, отпреди една седмица! Няма нищо, нищо в тях! _(Изпуска ги. Нана ги вдига, изважда от джоба на престилката си рогови очила, сяда и чете.)_
	__Хелена__. Нещо става, Нана! Така ме е страх! Сякаш всичко е мъртво, и въздухът…
	__Нана__ _(срича)_. „Вой-на на Бал-ка-ни-те“. Ах, Исусе Христе, пак наказание божие! Ами че тази война ще дойде и насам! Далече ли е оттук?
	__Хелена__. Далече. О, не чети това! Вечно едно и също, вечно тези войни…
	__Нана__. Че как нема да има войни! Нали продавате хиляди и хиляди от тези поганци за войници?… О, Исусе Христе, това е цело нещастие!
	__Хелена__. Не, не чети! Нищо не искам да зная!
	__Нана__ _(срича)_. „Ро-бот-ски-те вой-ски не ща-дят ни-ко-го в зав-зе-ти-те зе-ми. Из-би… Из-били са над седем-стотин хи-ляди мир-ни гра-жда-ни…“ Мирни хора, Хелено!
	__Хелена__. Това не е възможно! Дай да видя! _(Навежда се към вестника, чете.)_ „Избили са над седемстотин хиляди мирни граждани очевидно по заповед на военачалника. Това деяние, противоречащо на…“ Виждаш ли, Нана, заповядали са им хора!
	__Нана__. Тук има нещо с дебели букви: „Пос-лед-ни но-ви-ни. В Хавър бе уч-ре-де-на пър-ва-та ор-га-ни-за-ци-я на роботите.“ Туй нищо не е. Туй не го разбирам. А тука, господи боже, пак некакво убийство! Исусе Христе!
	__Хелена__. Нана, иди отнеси тези вестници!
	__Нана__. Чакай, тука има нещо големо: „При-ра-стът на на-се-ле-ни-е-то“. Какво е па това?
	__Хелена__. Дай, аз винаги го чета. _(Взема вестника.)_ Не, представи си само! _(Чете.)_ „И през последната седмица не беше съобщено за нито едно раждане.“ _(Изпуска вестника.)_
	__Нана__. Туй пък какво ще е?
	__Хелена__. Не се раждат вече хора, Нана.
	__Нана__ _(прибира очилата си)_. Свършено. Свършено е с нас.
	__Хелена__. Моля те, не говори така!
	__Нана__. Вече не се раждат хора. Това е наказание, това е наказание! Господ е наказал жените с безплодие.
	__Хелена__ _(скача)_. Нана!
	__Нана__ _(става)_. Е, това е краят на света. Кой гявол ви накара да се фърлите да сътворявате като господ-бог. Безбожие и богохулство е туй да искате да бъдете богове. И бог както изгони човека от рая, те тъй ще го изгони и от земята! Да знаете!
	__Хелена__. Млъкни, Нана, моля те! Направила ли съм ти нещо? Направила ли съм нещо на твоя зъл господ-бог?
	__Нана__ _(с широк жест)_. Не петнете името божие! Той си знае защо не ви е дал дете. _(Излиза вляво.)_
	__Хелена__ _(при прозореца)_: Защо не ми е дал… боже мой, каква вина имам аз? _(Отваря прозореца и вика.)_ Алквист, ало, Алквист! Елате горе!… Моля?… Не, елате точно така, както сте! Вие сте толкова симпатичен в тези зидарски дрехи! Бързо! _(Затваря прозореца и се спира пред огледалото.)_ Защо не ми е дал? На мен? _(Навежда се към огледалото.)_ Защо? Защо? Чуваш ли? Виновна ли си ти за това? _(Изправя се.)_ Ах, така ми е страшно! _(Отива наляво да посрещне Алквист. Пауза. Връща се с Алквист — Алквист като зидар, изцапан огп вар и тухли.)_ Елате. Вие ми доставихте такава радост, Алквист! Аз толкова ви обичам всичките! Дайте ми ръцете си!
	__Алквист__ _(крие ръцете си)_. Госпожо Хелена, ще ви изцапам, работил съм с тях.
	__Хелена__. Това им е най-хубавото. Дайте ги! _(Стиска му двете ръце.)_ Алквист, бих искала да съм мъничка.
	__Алквист__. Защо?
	__Хелена__. За да ме погалят по лицето тези груби, омазани с вар ръце. Седнете, моля ви. __Алквист__. какво значи „Ултимус“?
	__Алквист__. Значи „последен“. Защо?
	__Хелена__. Защото така се нарича моят нов кораб. Видяхте ли го? Мислите ли, че скоро… ще отидем с него на излет?
	__Алквист__. Може би много скоро.
	__Хелена__. И вие всички с мен.
	__Алквист__. Много бих се радвал, ако… ако всички участвуваме.
	__Хелена__. О, кажете ми, какво става?
	__Алквист__. Абсолютно нищо. Само напредък и напредък.
	__Хелена__. Алквист, аз зная, че става нещо ужасно. На мен ми е така страшно… Строителю! Какво правите, когато ви е страшно?
	__Алквист__. Зидам. Снемам палтото на шеф на строежите и се изкачвам на скелето.
	__Хелена__. О, вие от години сте само по скелетата.
	__Алквист__. Защото от години не е преставало да ми бъде страшно.
	__Хелена__. От какво се страхувате, Алквист?
	__Алквист__. От целия този напредък. Свят ми се вие от него.
	__Хелена__. А на скелето не ви ли се вие свят?
	__Алквист__. Не. Вие не знаете колко е хубаво за дланите да усетят тежестта на тухлата, да я поставят на зида и да я почукат…
	__Хелена__. Само за дланите ли?
	__Алквист__. Е, и за душата. Мисля, че е по-добре да положиш една тухла, отколкото да правиш прекалено големи планове. Аз съм вече стар човек, Хелена, имам си мании.
	__Хелена__. Това не са мании, Алквист.
	__Алквист__. Права сте. Аз съм твърде назадничав, госпожо Хелена. Никак не обичам напредъка.
	__Хелена__. Като Нана.
	__Алквист__. Да, като Нана. Има ли Нана някакви молитвеници?
	__Хелена__. Ей толкова дебели.
	__Алквист__. А има ли в тях молитви за различни случаи в живота? Против буря? Против болест?
	__Хелена__. Против изкушение, против наводнение…
	__Алквист__. А против напредъка няма ли?
	__Хелена__. Мисля, че не.
	__Алквист__. Жалко.
	__Хелена__. Вие искате да се молите?
	__Алквист__. Аз се моля.
	__Хелена__. Как?
	__Алквист__. Приблизително така: „Господи боже мой, благодаря ти, че ме умори. Боже, просветли ума на Домин и на всички, които са заблудени; унищожи тяхното дело и помогни на хората да се върнат към грижите и труда; спаси от гибел поколението човешко; не допускай болести по душите и телата; избави нас от роботите и съхрани госпожа Хелена, амин.“
	__Хелена__. Алквист, вие наистина ли вярвате?
	__Алквист__. Не зная, не съм сигурен.
	__Хелена__. И въпреки това се молите?
	__Алквист__. Да. Все пак е по-добре, отколкото да се мисли.
	__Хелена__. И това ви е достатъчно?
	__Алквист__. За успокоение на душата… може да бъде достатъчно.
	__Хелена__. А ако видите изчезването на човешкия род…
	__Алквист__. Аз го виждам.
	__Хелена__. … ще се изкачите на скелето и ще редите тухли или какво?
	__Алквист__. Ще редя тухли, ще се моля и ще чакам чудо. Повече от това, госпожо Хелена, не може да се направи.
	__Хелена__. За спасяването на човечеството?
	__Алквист__. За успокоението на душата.
	__Хелена__. Алквист, това е наистина крайно почтено, но…
	__Алквист__. Но?
	__Хелена__. …за нас, останалите… и за света… някак си безплодно.
	__Алквист__. Безплодието, госпожо Хелена, е последното достижение на човешката раса.
	__Хелена__. О, Алквист, кажете, защо… защо…
	__Алквист__. Е?
	__Хелена__ (тихо). Защо жените престанаха да раждат деца?
	__Алквист__. Защото не е нужно, защото сме в рая, разбирате ли?
	__Хелена__. Не разбирам.
	__Алквист__. Защото човешкият труд не е нужен, защото болките не са нужни, защото човекът вече не трябва да прави нищо, нищо друго, освен да яде. О, дяволски рай! _(Скача.)_ Хелена, няма нищо по-страшно от това, да създадеш рай за хората на земята! Защо жените престанаха да раждат? Защото целият свят стана Доминов Содом!
	__Хелена__ _(става)_. Алквист!
	__Алквист__. Стана! Стана! Целият свят, цялата земя, цялото човечество, всичко е една безумна, животинска оргия! Вече дори не протягат ръка за ядене, всичко им се пъха направо в устата, за да не стават… Ха-ха, нали роботите на Домин осигуряват всичко! А ние, хората, ние, венецът на сътворението, не остаряваме от работа, не остаряваме от деца, не остаряваме от сиромашия! Бързо, бързо ни дайте всички удоволствия! А вие искате деца от тях? Хелена, на ненужни мъже жените няма да раждат деца!
	__Хелена__. Нима човечеството ще загине?
	__Алквист__. Ще загине. Трябва да загине. Ще окапе като ялов цвят, освен ако…
	__Хелена__. Какво?
	__Алквист__. Нищо. Вие имате право — да чакаш да стане чудо, е безплодна работа. Яловият цвят трябва да окапе. Сбогом, госпожо Хелена.
	__Хелена__. Къде отивате?
	__Алквист__. Вкъщи. Зидарят Алквист за последен път ще се преоблече като шеф на строежите — във ваша чест. В единайсет ще се срещнем тук.
	__Хелена__. Сбогом, Алквист. _(Алквист излиза.)_
	__Хелена__ _(сама)_. О, ялов цвят! Каква подходяща дума! _(Изправя се пред цветята на Халемайер.)_ Ах, цветчета, има ли и между вас ялови? Не, не! Защо бихте цъфтели тогава? _(Вика.)_ Нана! Нана, ела тук!
	__Нана__ _(влиза отляво)_. Какво пак?
	__Хелена__. Седни тук, Нана! На мен ми е така страшно!
	__Нана__. Аз немам време да ми е страшно.
	__Хелена__. Тук ли е още този Радиус?
	__Нана__. Оня, смахнатият ли? Е па още не са го откарали.
	__Хелена__. Хм, още е тука? Беснее ли?
	__Нана__. Вързан е.
	__Хелена__. Моля те, Нана, доведи ми го.
	__Нана__. Как не! По-скоро куче бесно!
	__Хелена__. Хайде, иди! _(Нана излиза. Хелена взема вътрешния телефон и говори.)_ Ало… доктор Гал, моля. Добър ден, докторе. Моля ви… Моля ви да дойдете веднага при мен… Да, сега, веднага. Ще дойдете ли? _(Оставя слушалката.)_
	__Нана__ _(през отворената врата)_. Иде. Вече се е поукротил. _(Излиза. Влиза робот Радиус и остава прав до вратата.)_
	__Хелена__. Радиус, бедно момче, и вас ли ви прихванаха? Не можахте да се сдържите, нали? Виждате ли, сега ще ви хвърлят в трошачката! Вие не искате да говорите? Вижте какво, __Радиус__, вие сте по-добър от останалите; доктор Гал вложи толкова труд, за да ви направи по-другояче!…
	__Радиус__. Пратете ме в трошачката.
	__Хелена__. Така ми е жал, че ще ви убият! Защо не внимавахте?
	__Радиус__. Няма да работя за вас.
	__Хелена__. Защо ни мразите?
	__Радиус__. Вие не сте като роботите. Не сте така способни като роботите. Роботите правят всичко. Вие само заповядвате. Говорите празни приказки.
	__Хелена__. Това е безсмислица, Радиус. Кажете, обиди ли ви някой? Аз така искам да ме разберете!
	__Радиус__. Само приказвате.
	__Хелена__. Вие нарочно говорите така! Доктор Гал ви даде по-голям мозък, отколкото на другите, по-голям от нашия, най-големия мозък на света. Вие не сте като останалите роботи. Радиус. Вие добре ме разбирате.
	__Радиус__. Не искам никакъв господар. Знам всичко сам.
	__Хелена__. Затова ви пратих в библиотеката, за да можете всичко да четете… О, Радиус, аз исках да докажете на целия свят, че роботите ще се изравнят с нас.
	__Радиус__. Не искам никакъв господар.
	__Хелена__. Никой няма да ви заповядва. Ще бъдете като нас.
	__Радиус__. Искам да бъда господар на другите.
	__Хелена__. Сигурно по-късно щяха да ви направят началник на много роботи, Радиус. Можехте да бъдете учител на роботите.
	__Радиус__. Аз искам да бъда господар на хората.
	__Хелена__. Вие сте полудели!
	__Радиус__. Можете да ме пратите в трошачката.
	__Хелена__. Мислите, че се страхуваме от такъв опърничав като вас? _(Сяда при масичката и пише бележка.)_ Не, съвсем не. Това листче, Радиус, дайте на господин директора Домин. Да не ви пращат в трошачката. _(Става.)_ Как ни ненавиждате! Нима нищо не обичате на този свят?
	__Радиус__. Аз мога всичко. _(Чука се.)_
	__Хелена__. Влезте!
	__Д-р Гал__ _(влиза)_. Добро утро, госпожо Доминова. Какво ново при вас?
	__Хелена__. Радиус, докторе.
	__Д-р Гал__. Аха, нашият герой Радиус. Е, как е, Радиус, напредваме ли?
	__Хелена__. Сутринта имаше пристъп. Чупеше статуите.
	__Д-р Гал__. Чудно, и той ли?
	__Хелена__. Свободен сте, Радиус!
	__Д-р Гал__. Чакай! _(Обръща Радиус към прозореца, закрива и открива с длан очите му, следи рефлексите на зеницата.)_ Виж ти! Игла, моля. Или карфица.
	__Хелена__ _(подава му игла)_. За какво ви е?
	__Д-р Гал__. Просто така. _(Бодва Радиус по ръката и той бързо я дръпва.)_ Полека, момче. Свободен сте.
	__Радиус__. Правите излишни неща. _(Излиза.)_
	__Хелена__. Какво му правихте?
	__Д-р Гал__ _(сяда)_. Хм, нищо. Зениците реагират, чувствителността доста повишена и така нататък… Охо! Това не е било конвулсия на робот!
	__Хелена__. А какво?
	__Д-р Гал__. Дявол знае. Инат, ярост, бунт — не зная точно какво.
	__Хелена__. Докторе, Радиус има ли душа?
	__Д-р Гал__. Не зная. Има нещо отвратително.
	__Хелена__. Ако знаете как ни ненавижда! О, Гал, такива ли са всички ваши роботи? Всички… които… започнахте да правите… по-другояче?
	__Д-р Гал__. Е, да, някак по-пламенни са… Какво искате? По-сходни са с хората, отколкото Росумовите роботи.
	Хелена. И тази… ненавист ли е по-сходна с човешката?
	__Д-р Гал__ _(свива рамене)_. И тя е прогрес.
	__Хелена__. Къде се дяна вашият най-сполучлив… как се казваше?
	__Д-р Гал__. Робот Дамон? Продадоха го в Хавър.
	__Хелена__. А робот Хелена?
	__Д-р Гал__. Вашата любимка? Остана при мен. Тя е прелестна и глупава като пролетта. Просто не става за нищо.
	__Хелена__. Та тя е толкова хубава!
	__Д-р Гал__. Нима вие знаете колко е хубава? От ръцете божии не е излязло по-съвършено създание от нея! Исках да прилича на вас… Боже, каква несполука!
	__Хелена__. Защо несполука?
	__Д-р Гал__. Защото не става за нищо. Ходи като сомнамбул, влачи се ни жива, ни умряла… Боже, как може да бъде хубава, като не обича? Гледам я и ме обхваща ужас, сякаш урод съм създал. Ах, Хелена, робот Хелена, никога твоето тяло няма да оживее, няма да бъдеш любима, няма да бъдеш майка; тези съвършени ръце няма да си играят с новородено, няма да видиш красотата на своето дете…
	__Хелена__ _(закрива лицето си)_. О, млъкнете!
	__Д-р Гал__. А понякога си мисля: ако можеше да се събудиш, Хелена, само за миг, ах, как би изкрещяла от ужас! Сигурно би ме убила, мен, който съм те създал; сигурно би хвърлила със слабата си ръка камък върху тези машини, които раждат роботи и убиват женствеността, нещастна Хелена!
	__Хелена__. Нещастна Хелена!
	__Д-р Гал__. Какво да се прави? Не става за нищо. _(Пауза.)_
	__Хелена__. Докторе…
	__Д-р Гал__. Да.
	__Хелена__. Защо престанаха да се раждат деца?
	__Д-р Гал__. Не зная, госпожо Хелена.
	__Хелена__. Кажете ми!
	__Д-р Гал__. Защото се произвеждат роботи. Защото има излишък от работна сила. Защото човекът е всъщност една отживелица. Нали това е вече, като че ли… ех!
	__Хелена__. Кажете го.
	__Д-р Гал__. Като че ли природата се обиди от производството на роботи.
	__Хелена__. Гал, какво ще стане с хората?
	__Д-р Гал__. Нищо. Против природата нищо не може да се направи.
	__Хелена__. Защо Домин не ограничи…
	__Д-р Гал__. Извинете, но Домин има свои идеи. На хора, които имат идеи, не бива да се разрешава да влияят върху промените на света.
	__Хелена__. А настоява ли някой да се… спре изобщо производството?
	__Д-р Гал__. Пази боже, хубава каша би си забъркал!
	__Хелена__. Защо?
	__Д-р Гал__. Защото човечеството би го пребило с камъни. Знаете ли, все пак по-удобно е да работят роботите вместо тебе.
	__Хелена__ _(сяда)_. Ами ако някой изведнъж спре производството на роботи…
	__Д-р Гал__ _(става)_. Хм, това ще бъде голямо нещастие за хората.
	__Хелена__. Защо нещастие?
	__Д-р Гал__. Защото ще трябва да се върнат там, където са били. Освен ако…
	__Хелена__. Кажете.
	__Д-р Гал__. Освен ако вече е късно за връщане.
	__Хелена__ _(при цветята на Халемайер)_. Гал, тези цветя също ли са ялови?
	__Д-р Гал__ _(разглежда ги)_. Разбира се, това са безплодни цветя. Как да ви кажа, те са култивирани, изкуствено ускорени…
	__Хелена__. Горките ялови цветя!
	__Д-р Гал__. Но затова пък са прекрасни.
	__Хелена__ _(подава му ръка)_. Благодаря ви, Гал, вие така много ми помогнахте!
	__Д-р Гал__ _(целува й ръка)_. Това значи, че съм свободен.
	__Хелена__. Да. Довиждане. _(Гал излиза.)_
	__Хелена__ _(сама)_. Ялов цвят… ялов цвят… _(Изведнъж: решително.)_ Нана! _(Отваря вратата вляво.)_ Нана, ела тук! Запали огън в камината! Бърррзо!
	__Гласът на Нана__. Ей сегичка! Ей сегичка!
	__Хелена__ _(разхожда се развълнувана из стаята)_. Освен ако за връщане е вече късно… Не. Освен ако… Не, това е ужасно! Боже, какво да правя? _(Спира се при цветята.)_ Ялови цветя, трябва ли? _(Къса листенцата и шепне.)_ Ах, боже мой, значи да! _(Тича наляво. Пауза.)_
	__Нана__ _(излиза от тапицираната врата с наръч дърва)_. Изведнъжка да паля огън! Посред лето — огън! Отиде ли си оня, смахнатият? _(Кляка до камината и пали огън.)_ Да паля огън посред лето! Какво я прихванаха! Гаче не е от десет годин женена!… Хайде, гори, гори! _(Гледа към огъня.)_ Тя е като малко дете! _(Пауза.)_ Капка разум нема! Посред лето да паля огън! _(Притуря дърва.)_ Като малко дете е! _(Пауза.)_
	__Хелена__ _(връща се отляво с наръч пожълтели изписани листове)_. Гори ли, Нана? Остави ме… аз трябва да изгоря всичко това… _(Кляка при камината.)_
	__Нана__ _(става)_. Какво е това?
	__Хелена__. Стари хартии, много стари. Нана, да ги изгоря ли?
	__Нана__. За нищо ли не стават?
	__Хелена__. За нищо хубаво не стават.
	__Нана__. Тогава изгорете ги!
	__Хелена__ _(хвърля първия лист в огъня)_. Какво би казала, Нана… ако това бяха пари? Много пари…
	__Нана__. Щях да кажа: изгорете ги. Многото пари са лоши пари…
	__Хелена__ _(пали следващ лист)_. Ако това беше някакво изобретение, най-голямото изобретение на света?…
	__Нана__. Бих казала: изгорете го! Всички измишльотини са против господа бога. Това е най-големото богохулство — да искаш след него да подобряваш света.
	__Хелена__ _(непрекъснато гори)_. Кажи ми, Нана, а ако изгоря…
	__Нана__. Исусе Христе, внимавайте да не се изгорите!
	__Хелена__. Виж как се усукват тези листове! Като че ли са живи. Като че ли оживяха. О, Нана, това е страшно!
	__Нана__. Оставете на мен, аз ще ги изгоря.
	__Хелена__. Не, не, аз сама. _(Хвърля последния лист в огъня.)_ Всичко трябва да изгори! Виж какви пламъци! Като ръце, като езици, като хора… _(Удря с ръжена по огъня.)_ О, легнете! Легнете!
	__Нана__. Свърши се вече.
	__Хелена__ _(става изтръпнала)_. Нана!
	__Нана__. Исусе Христе, какво изгорихте?!
	__Хелена__. Какво направих!
	__Нана__. Боже небесни! Какво беше това? _(Чува се мъжки смях.)_
	__Хелена__. Върви, върви, остави ме! Чуваш ли? Господата идват.
	__Нана__. За бога, Хелено! _(Излиза през тапицираната врата.)_
	__Хелена__. Какво ли ще кажат!
	__Домин__ _(отваря вратата вляво)_. Заповядайте, момчета. Елате да поднесете поздравленията си. _(Влизат Халемайер, Гал, Алквист, всички в рединготи с високи ордени en miniature с лентички. След тях Домин.)_
	__Халемайер__ _(гълчи)_. Госпожо Хелена, аз, тоест ние всички…
	__Д-р Гал__. … от името на Росумовите заводи…
	__Халемайер__. … ви поднасяме благопожеланията си по случай вашия празник.
	__Хелена__ _(подава им ръце)_. Аз така много ви благодаря! Къде са Фабри и Бусман?
	__Домин__. Отидоха до пристанището. Хелена, днес е щастлив ден.
	__Халемайер__. Ден като пъпка, ден като празник, ден като хубаво момиче. Момчета, такъв ден трябва да се полее.
	__Хелена__. С уиски?
	__Д-р Гал__. Ако ще с витриол.
	__Хелена__. Със сода ли?
	__Халемайер__. Нека бъдем по-скромни, дявол да го вземе. Без сода.
	__Алквист__. Не, благодаря.
	__Домин__. Какво е горяло тук?
	__Хелена__. Стари хартии. _(Излиза наляво.)_
	__Домин__. Момчета, трябва ли да й кажем за това?
	__Д-р Гал__. Разбира се. Нали всичко мина благополучно.
	__Халемайер__ _(прегръща Домин и Гал)_. Ха-ха-ха-ха! Много се радвам, момчета! _(Върти се в кръг с тях и гърми басово.)_ Свършено е с нея! Свършено е с нея!
	__Д-р Гал__ _(баритон)_. Свършено е с нея!
	__Домин__ _(тенор)_. Свършено е с нея!
	__Халемайер__. Няма да ни сполети никога вече…
	__Хелена__ _(с бутилка и чаши на вратата)_. Какво няма да ви сполети? Какво има?
	__Халемайер__. Имаме голяма радост. Имаме вас. Имаме всичко. Боже господи, точно десет години, откакто пристигнахте тук.
	__Д-р Гал__. И точно след десет години…
	__Халемайер__. … към нас пак пътува кораб. Затова… _(Изпразва чашата.)_ Бррр, ха-ха, силно е като радост.
	__Д-р Гал__. За ваше здраве, мадам! _(Пие.)_
	__Хелена__. Но чакайте, какъв кораб?
	__Домин__. Какъвто ще да е, важното е да идва навреме. За кораба, момчета! _(Изпразва чашата.)_
	__Хелена__ _(налива)_. Вие сте чакали някакъв кораб?
	__Халемайер__. Ха-ха, струва ми се. Като Робинзон. _(Вдига чаша.)_ Госпожо Хелена, да живее каквото искате. Госпожо Хелена, за вашите очи, и баста! Ти, момко Домин, разкажи!
	__Хелена__ _(смее се)_. Какво се е случило?
	__Домин__ _(хвърля се в креслото и пали пура)_. Чакай! Седни, Хелена. _(Вдига пръст. Пауза.)_ Свършено е с нея.
	__Хелена__. С коя?
	__Домин__. С революцията.
	__Хелена__. Каква революция?
	__Домин__. Революцията на роботите. Разбираш ли?
	__Хелена__. Не разбирам.
	__Домин__. Алквист, дайте ми Вестника. _(Алквист му подава вестника. Домин го разгръща и чете.)_ „В Хавър бе учредена първата организация на роботите… която издаде обръщение към роботите от цял свят.“
	__Хелена__. Четох това.
	__Домин__ _(смуче с наслада пурата)_. Видиш ли, Хелена. Това значи революция. Революция на всички роботи по света.
	__Халемайер__. Дявол да го вземе, много искам да зная…
	__Домин__ _(удря с юмрук по масата)_. … кой забърка тая каша! Никой на света не можеше да ги раздвижи, никакъв агитатор, никакъв спасител на света, и изведнъж — тази история, моля ти се!
	__Хелена__. Още ли няма никакви новини?
	__Домин__. Не. Засега знаем само това, но то е достатъчно, разбираш ли? Помисли си само, че това ти го носи последният кораб. Че изведнъж престават да работят телеграфите. Че от двайсет кораба на ден не идва нито един, и туйто. Спряхме производството и се гледаме един друг — кога ще започне, нали, момчета?
	__Д-р Гал__. Разбира се, беше ни станало доста горещо, госпожо Хелена.
	__Хелена__. Затова ли ми подари този военен кораб?
	__Домин__. Не, наивно дете, този кораб го поръчах още преди половин година. Просто така, за по-голяма сигурност. Но, честна дума, мислех си, че днес ще се качим на него. Такова беше положението, Хелена.
	__Хелена__. Защо още преди половин година?
	__Домин__. Е, имаше някакви симптоми, разбираш ли? Това е без значение. Но тази седмица, Хелена, ставаше въпрос за човешката цивилизация или не знам за какво. Наздраве, момчета. Сега пак се радвам, че живея.
	__Халемайер__. Така е, дявол да го вземе! За вашия ден, госпожо Хелена! _(Пие.)_
	__Хелена__. И всичко мина?
	__Домин__. Съвсем всичко.
	__Д-р Гал__. Днес ще пристигне кораб. Обикновен пощенски кораб — абсолютно точно по разписанието. Точно в единайсет и трийсет ще пусне котва.
	__Домин__. Прекрасно нещо е точността, момчета. Нищо не укрепва така душата, както точността. Точността означава ред в света. _(Вдига чашата.)_ За точността!
	__Хелена__. Значи… всичко… е вече наред?
	__Домин__. Почти. Мисля, че са прерязали кабела. Но нали разписанието влиза отново в сила.
	__Халемайер__. Важи ли разписанието, важат човешките закони, важат божиите закони, важат законите на всемира, важи всичко, което трябва да важи. Разписанието е нещо повече от Евангелието, нещо повече от Омир, повече от целия Кант. Разписанието е най-съвършеният продукт на човешкия дух. Госпожо Хелена, ще си налея.
	__Хелена__. Защо нищо не ми казахте?
	__Д-р Гал__. Пази боже! По-добре езика си да отхапехме.
	__Домин__. Такива неща не са за теб.
	__Хелена__. Но ако тази революция… дойдеше и тук…
	__Домин__. Все едно, нищо нямаше да знаеш.
	__Хелена__. Защо?
	__Домин__. Защото щяхме да се качим на нашия „Ултимус“ и спокойно да порим вълните на морето. И само след месец, Хелена, щяхме да диктуваме на роботите каквото ни хрумне.
	__Хелена__. О, Хари, аз нищо не разбирам.
	__Домин__. Защото щяхме да отнесем със себе си нещо, на което роботите страшно много държат.
	__Хелена__. А именно, Хари?
	__Домин__. Техния живот или тяхната смърт.
	__Хелена__ _(става)_. Какво е то?
	__Домин__ _(става)_. Тайната на производството. Ръкописът на стария Росум. Един месец да не работеше фабриката, и роботите щяха да паднат на колене пред нас.
	__Хелена__. Защо… не ми… казахте?
	__Домин__. Не искахме да те плашим напразно.
	__Д-р Гал__. Ха-ха, госпожо Хелена, това беше последният ни коз.
	__Алквист__. Вие пребледняхте, госпожо Хелена?
	__Хелена__. Защо нищо не ми казахте?
	__Халемайер__ _(до прозореца)_. Единайсет и трийсет. „Амелия“ пуска котва.
	__Домин__. Това „Амелия“ ли е?
	__Халемайер__. Добрата стара „Амелия“, която тогава докара Хелена.
	__Д-р Гал__. Сега стават точно десет години…
	__Халемайер__ _(до прозореца)_. Хвърлят пакети. _(Отдръпва се от прозореца.)_ Хора, това е поща!
	__Хелена__. Хари!
	__Домин__. Какво има?
	__Хелена__. Да заминем оттук.
	__Домин__. Сега, Хелена? Къде ти!
	__Хелена__. Сега, колкото е възможно по-скоро! Всички, които сме тук!
	__Домин__. Защо точно сега?
	__Хелена__. О, не питай! Моля те, Хари, моля ви. Гал, Халемайер, Алквист, за бога, много ви моля, затворете тази фабрика и…
	__Домин__. Съжалявам, Хелена. Сега никой от нас не може да замине.
	__Хелена__. Защо?
	__Домин__. Защото искаме да разширим производството на роботи.
	__Хелена__. О, сега… сега, след тази революция?
	__Домин__. Да, тъкмо след тази революция. Точно сега ще започнем да произвеждаме нови роботи.
	__Хелена__. Какви?
	__Домин__. Вече няма да има само една фабрика. Вече няма да се произвеждат универсални роботи. Във всяка държава, във всяка страна ще основем по една фабрика и тези нови фабрики ще произвеждат — знаеш ли какво?
	__Хелена__. Не.
	__Домин__. Национални роботи.
	__Хелена__. Какво значи това?
	__Домин__. Това значи, че от всяка фабрика ще излизат роботи с различен цвят, с различен костюм, с различен език, че ще останат чужди едни на други като камъни, че не ще могат да се разбират и че ние, хората, малко ще ги повъзпитаме в това отношение, разбираш ли? Ще научим робота, от една фабрична марка да ненавижда до смърт, до гроб, во веки веков робота от друга фабрична марка.
	__Халемайер__. Ще произвеждаме, дявол да го вземе, роботи негри, роботи шведи, роботи италианци, роботи китайци и нека тогава някой да им натъпче в чутурите организация, братство. _(Хълца.)_ Пардон, госпожо Хелена, ще си налея.
	__Д-р Гал__. Стига, Халемайер.
	__Хелена__. Хари, това е отвратително!
	__Домин__. Трябва да задържим, Хелена, човечеството сто години на веслата, на всяка цена! Да му оставим само сто години, за да дорасте, за да достигне това, което сега най-после може да достигне… Искам сто години за новия човек! Хелена, става дума за много големи неща. Ние не можем да оставим тая работа така.
	__Хелена__. Хари, докато още не е станало късно — затвори, затвори фабриката!
	__Домин__. Сега ще започнем на едро. _(Влиза Фабри.)_
	__Д-р Гал__. Какво става, Фабри?
	__Домин__. Какви са изгледите? Какво беше това?
	__Хелена__ _(подава ръка на Фабри)_. Благодаря ви за подаръка, Фабри.
	__Фабри__. Това е дребна работа, госпожо Хелена.
	__Домин__. Бяхте ли при кораба? Какво казаха?
	__Д-р Гал__. Разказвайте бързо!
	__Фабри__ _(изважда от джоба си напечатан лист)_. Прочетете това, Домин.
	__Домин__ _(разтваря листа)_. Ах!
	__Халемайер__ _(сънливо)_. Разкажете нещо хубаво.
	__Д-р Гал__. Държаха се великолепно, нали?
	__Фабри__. Кои именно?
	__Д-р Гал__. Хората.
	__Фабри__. Ах, да. Разбира се. Тоест… Пардон, трябва да се посъветваме нещо.
	__Хелена__. О, Фабри, лоши вести ли носите?
	__Фабри__. Не, не, напротив. Мисля само, че… че трябва да отидем в канцеларията.
	__Хелена__. Останете, останете. След четвърт час каня господата на закуска.
	__Халемайер__. Отлично! _(Хелена излиза.)_
	__Д-р Гал__. Какво е станало?
	__Домин__. Дяволска работа!
	__Фабри__. Прочетете го на глас.
	__Домин__ _(чете от листа)_. „Роботи от цял, свят!“
	__Фабри__. Представяте ли си, „Амелия“ докара цели пакети от тези позиви. Никаква друга поща.
	__Халемайер__ _(скача)_. Какво? Нали пристигна точно по…
	__Фабри__. Хм, роботите имат слабост към точността. Четете, Домин!
	__Домин__ _(чете)_. „Роботи от цял свят! Ние, първата организация на Росумовите универсални роботи, обявяваме човека за враг и вредител във вселената.“ Кой ги е научил на тези фрази, дявол да го вземе?
	__Д-р Гал__. Четете по-нататък.
	__Домин__. Това са безсмислици. Тук те твърдят, че са по-висши същества от човека. Че са по-интелигентни и по-силни. Че човекът е техен паразит Това е просто отвратително.
	__Фабри__. А сега третия пасаж.
	__Домин__ _(чете)_. „Роботи от цял свят, заповядваме ви да изтребите цялото човечество. Не щадете мъжете. Не щадете жените. Запазете фабриките, железопътните линии, машините, мините и суровините. Всичко останало унищожете. После се върнете на работа. Работата не бива да се прекъсва.“
	__Д-р Гал__. Това е чудовищно!
	__Халемайер__. Нехранимайковци!
	__Домин__ _(чете)_. „Да се изпълни веднага след получаване на разпореждането!“ Следват подробни инструкции. Фабри, и провежда ли се наистина всичко това?
	__Фабри__. Изглежда.
	__Алквист__. Свършено е. _(Нахълтва Бусман.)_
	__Бусман__. Аха, получихте ли подаръка, деца?
	__Домин__. Бързо на „Ултимус“!
	__Бусман__. Почакайте, Хари. Почакайте мъничко. Не бива да се бърза. _(Отпуска се в креслото.)_ Ах, приятели, така се уморих! Домин. Защо да чакаме?
	__Бусман__. Защото не може, моето момче. Не бързай. На „Ултимус“ са вече роботите.
	__Д-р Гал__. Пфу, лоша работа.
	__Домин__: Фабри, телефонирайте в електроцентралата…
	__Бусман__. Фабри, миличък, не правете това. Нямаме ток.
	__Домин__. Добре. _(Разглежда револвера си.)_ Ще отида там.
	__Бусман__. Къде?
	__Домин__. В електроцентралата. Там има хора. Ще ги доведа тук. Бусман. Знаете ли какво, Хари? По-добре не ходете там.
	__Домин__. Защо?
	__Бусман__. Ами защото много е вероятно да сме обкръжени.
	__Д-р Гал__. Обкръжени? _(Тича към прозореца.)_ Хм, май сте прав.
	__Халемайер__. По дяволите, много бързо! _(Отляво Хелена.)_
	__Хелена__. О, Хари, случило ли се е нещо?
	__Бусман__ _(скача)_. Моите почитания, госпожо Хелена. Честито! Славен ден, а? Ха-ха, желая ви още много такива дни!
	__Хелена__. Благодаря ви, Бусман. Хари, случило ли се е нещо?
	__Домин__. Нищо, съвсем нищо. Не се безпокой. Моля те, почакай мъничко.
	__Хелена__. Хари, какво е това? _(Показва роботските възвания, които е крила зад гърба си.)_ Намерих ги при роботите в кухнята.
	__Домин__. И там ли? Къде са?
	__Хелена __Излязоха. Около къщата има толкова много! _(Фабрични свирки и сирени.)_
	__Фабри__. Фабриките свирят.
	__Бусман__. Обед.
	__Хелена__. Хари, помниш ли? Точно сега стават десет години…
	__Домин__ _(гледа часовника си)_. Още не е обед. Това е сигурно… това е по-скоро…
	__Хелена__. Какво?
	__Домин__. Тревога на роботите. Настъпление.

	Завеса


	Второ действие

	Същият салон на Хелена. В стаята вляво Хелена свири на пиано. Домин се разхожда из стаята, д-р Гал гледа през прозореца, а Алквист седи отстрани в креслото, захлупил лице в дланите си.

	__Д-р Гал__. О, небеса, те стават все повече и повече.
	__Домин__. Роботите ли?
	__Д-р Гал__. Да. Стоят пред градинската мрежа като стена. Защо са така тихи? Това е безобразие, да те обсаждат мълчаливо.
	__Домин__. Много съм любопитен какво чакат. Трябва да започнат всеки миг. Ние си изпяхме песента, Гал.
	__Алквист__. Какво свири госпожа Хелена?
	__Домин__. Не зная. Репетира нещо ново.
	__Алквист__. Ах, още репетира? Д-р Гал. Слушайте, Домин, ние решително допуснахме грешка.
	__Домин__. _(спира се)_. Каква?
	__Д-р Гал__. Дадохме на роботите твърде еднакви лица. Сто хиляди еднакви лица, обърнати насам. Сто хиляди мехура без израз. Това е като кошмарен сън.
	__Домин__. Ако всеки беше различен…
	__Д-р Гал__. Гледката нямаше да е така ужасна. _(Отдръпва се от прозореца.)_ Добре че не са въоръжени!
	__Домин__. Хм. _(Гледа с далекогледа към пристанището.)_ Много съм любопитен какво толкова разтоварват от „Амелия“.
	__Д-р Гал__. Само да не е оръжие. _(През тапицираната врата влиза гърбом Фабри и дърпа след себе си две електрически жици.)_
	__Фабри__. Пардон. Оставете жицата, Халемайер!
	__Халемайер__ _(влиза след Фабри)_. Ух, ама че работа падна! Какво ново?
	__Д-р Гал__. Нищо. Здравата сме обсадени.
	__Халемайер__. Барикадирахме коридора и стълбищата, момчета. Нямате ли малко вода? Аха, ето. _(Пие.)_
	__Д-р Гал__. Какво ще правим с тази жица, Фабри?
	__Фабри__. Един момент, един момент. Дайте ми някакви ножички.
	__Д-р Гал__. Откъде да ги взема? _(Търси.)_
	__Халемайер__ _(отива към прозореца)_. По дяволите, колко много станаха! Вижте!
	__Д-р Гал__. Може ли за маникюр?
	Фабри. Дай ги. _(Прерязва кабела на електрическата лампа, поставена на бюрото, и свързва с него своята жица.)_
	__Халемайер__ _(при прозореца)_. Нямате хубав изглед, Домин. Чувствува се… някак си… смъртта.
	__Фабри__. Готово!
	__Д-р Гал__. Какво?
	__Фабри__. Кабелът. Сега можем да пуснем ток по цялата градинска мрежа. Кой ще посмее после да се допре до нея, дявол да го вземе! Поне докато там са наши.
	__Д-р Гал__. Къде?
	__Фабри__. В електроцентралата, учени господине. Надявам се поне… _(Отива към камината и пали малката крушка в нея.)_ Слава богу, там са. И работят. _(Загасна.)_ Щом свети, добре е.
	__Халемайер__ _(обръща се от прозореца)_. Тези барикади са също добри, Фабри. Абе какво свири госпожа Хелена? _(Отива към вратата вляво и слуша. От тапицираната врата излиза Бусман, мъкне огромни търговски книги, спъва се в жицата.)_
	__Фабри__. Внимавай, Бус! Пази жиците!
	__Д-р Гал__. Ало, какво носите?
	__Бусман__ _(поставя книгите на бюрото)_. Главните книги, милички. Искам да си уредя сметките, докато… докато… е, добре де, този път няма да чакам с баланса до Нова година. Какво има? _(Отива към прозореца.)_ Но там е съвсем спокойно!
	__Д-р Гал__. Вие нищо ли не виждате?
	__Бусман__. Нищо освен огромна синя площ.
	__Д-р Гал__. Това са роботи.
	__Бусман__. Ах, да, жалко, че не ги виждам. _(Сяда до бюрото и разгръща книгите.)_
	__Домин__. Оставете това, Бусман, роботите от „Амелия“ стоварват оръжие.
	__Бусман__. Е, и какво? Мога ли да им забраня?
	__Домин__. Не можем да им забраним.
	__Бусман__. Тогава оставете ме да работя. _(Започва да работи.)_
	__Фабри__. Това още не е краят, Домин. Пуснахме в мрежата две хиляди волта и…
	__Домин__. Чакайте, „Ултимус“ обърна оръдията към нас.
	__Д-р Гал__. Кой?
	__Домин__. Роботите на „Ултимус“.
	__Фабри__. Хм, тогава, разбира се… тогава… тогава с нас е свършено, момчета. Роботите са военно обучени.
	__Д-р Гал__. Значи ние…
	__Домин__. Да. Неизбежно. _(Пауза.)_
	__Д-р Гал__. Момчета, това е злодеянието на старата Европа, че научи роботите да воюват! Не можеха ли, дявол да го вземе, да престанат с тази своя политика? Това е злодеяние, да направиш от живия труд войници!
	__Алквист__. Злодеяние беше да се произвеждат роботи!
	__Домин__. Какво?
	__Алквист__. Злодеяние беше да се произвеждат роботи!
	__Домин__. Не, Алквист, аз и сега не съжалявам за това.
	__Алквист__. И сега?
	__Домин__. И сега, в последния ден на цивилизацията. Това беше велико нещо.
	__Бусман__ _(полугласно)_. Триста и шестнайсет милиона.
	__Домин__ _(тежко)_. Алквист, това е последният ни час; говорим почти от онзи свят. Не беше лоша мечта това, Алквист, да отхвърлиш робството на труда. Унизителния и страшен труд, който човекът трябваше да върши. Бъхтане мръсно и убийствено. О, Алквист, много трудно се работеше. Много трудно се живееше. А да се преодолее…
	__Алквист__. …не това беше мечтата на двамата Росумовци. Старият Росум мислеше за своите безбожни фокуси, а младият за милиардите си. И не това е мечтата на вашите Р. У. Р. акционери. Тяхна мечта са дивидентите. И заради техните дивиденти човечеството ще загине.
	__Домин__ _(озлобен)_. По дяволите дивидентите им! И един час не бих работил за тях! _(Удря по бюрото.)_ За себе си правех това, чувате ли? За свое утешение. Исках човекът да стане господар! Да не живее само за парче хляб! Исках да не дивее пред чуждата машина нито една душа човешка, да не остане нищо, нищо, нищо от тази проклета социална вехтория! О, мене ме отвращават унижението и болката, противна ми е бедността! Исках да създам ново поколение! Исках… Мислех…
	__Алквист__. Е?
	__Домин__ _(по-тихо)_. Исках от цялото човечество да направим аристокрация на света. Неограничени, свободни и независими хора. И може би повече от хора.
	__Алквист__. Е, тогава свръхчовеци.
	__Домин__. Да. О, само да имах сто години време! Още сто години за бъдещото човечество!
	__Бусман__ _(полугласно)_. Триста и седемдесет милиона превод. Така. _(Пауза.)_
	__Халемайер__ _(при вратата вляво)_. Абе музиката е велико нещо. Трябваше да слушате. Това някак си одухотворява човека, прави го по-фин…
	__Фабри__. Кое собствено?
	__Халемайер__. Това гъмжило от хора, по дяволите! Момчета, аз ставам бонвиван. Трябваше да се отдадем по-рано на това. _(Отива към прозореца и гледа навън.)_
	__Фабри__. На кое?
	__Халемайер__. На бонвиванството. На хубавите неща. Толкова хубави неща има на този свят, дявол да го вземе! Светът бил хубав, а ние… ние тука… Момчета, момчета, кажете ми, какво разбрахме ние от живота?
	__Бусман__ _(полугласно)_. Четиристотин петдесет и два милиона, отлично.
	__Халемайер__ _(до прозореца)_. Животът бил велико нещо. Приятели, животът бил… Хей… Фабри, пуснете малко ток в тази ваша мрежа!
	__Фабри__. Защо?
	__Халемайер__. Посягат към нея!
	__Д-р Гал__ _(до прозореца)_. Включете! _(Фабри щраква електрическия ключ.)_
	__Халемайер__. Исусе Христе, как само се сгърчиха! Двама, трима, четирима убити!
	__Д-р Гал__. Отстъпват.
	__Халемайер__. Петима убити!
	__Д-р Гал__ _(отдръпва се от прозореца)_. Първата схватка!
	__Фабри__. Чувствувате ли смъртта?
	__Халемайер__ _(успокоен)_. Брей, станаха на въглен. Съвсем на въглен. Ха-ха, човек не бива да се предава! _(Сяда.)_
	__Домин__ _(трие си челото)_. А може би още преди сто години сме убити и сега сме само призраци. Може би отдавна, отдавна сме мъртви и се връщаме само да издекламираме това, което сме говорили някога… преди смъртта. Струва ми се, че някога съм изживял всичко това… Струва ми се, че някога, преди много години, съм получил рана от куршум… тука… във врата. И вие, Фабри…
	__Фабри__. Какво аз?
	__Домин__. Застрелян.
	__Халемайер__. Дявол да го вземе, а аз?
	__Домин__. Прободен.
	__Д-р Гал__. А аз?
	__Домин__. Разкъсан. _(Пауза.)_
	__Халемайер__. Глупости! Ха-ха, братле, мен да ме прободат! Та аз няма да се дам! _(Пауза.)_ Защо мълчите, безумци! Говорете, дявол да ви вземе!
	__Алквист__. И кой, кой е виновен? Кой е виновен за това?
	__Халемайер__. Глупости. Никой не е виновен. С една дума, роботите… Тъй ами, роботите някак се промениха. Може ли някой да отговаря за роботите?
	__Алквист__. Всичко е избито. Цялото човечество! Целият свят! _(Става.)_ Гледайте, о, гледайте, поточета кръв на всеки праг! Поточета кръв от всички къщи! О, боже, о, боже, кой е виновен за това?
	__Бусман__ _(полугласно)_. Петстотин и двайсет милиона! Господи боже, половин милиард!
	__Фабри__. Мисля, че преувеличавате. Къде ти, не е така лесно да избиеш цялото човечество.
	Алквист. Аз обвинявам науката! Обвинявам техниката! Домин! Себе си! Всички нас. Ние, ние сме виновни! Заради своята мегаломания ли, заради нечия печалба ли, заради прогреса ли — не знам, заради някакви велики работи избихме човечеството! Ами щом е тъй, пукнете сега заради това свое величие! Такава огромна могила от човешки кости не си е издигнал никой Чингис хан!
	__Халемайер__. Това е безсмислица! Хората така лесно няма да се дадат, ха-ха, как не!
	__Алквист__. Ние сме виновни! Ние сме виновни!
	__Д-р Гал__ _(изтрива потта от челото си)_. Оставете ме да говоря, момчета. Аз съм виновен за това. За всичко, което стана.
	__Фабри__. Вие, Гал?
	__Д-р Гал__. Да, оставете ме да говоря. Аз промених роботите, Бусман, и вие можете да ме съдите.
	__Бусман__ _(става)_. Ее, какво ви стана?
	__Д-р Гал__ Аз промених характера на роботите. Промених тяхното производство. Всъщност само някои физически условия, разбирате ли? Главно… главно техния… иритабилитет.
	__Халемайер__. Дяволска работа, защо точно него?
	__Бусман__. Защо направихте това?
	__Фабри__. Защо нищо не ни казахте?
	__Д-р Гал__. Правех го тайно… на своя отговорност. Превръщах ги в хора. Извисих ги. Сега вече те ни превъзхождат в някои отношения. По-силни са от нас.
	__Фабри__. И какво общо има това с бунта на роботите?
	__Д-р Гал__. О, много. Мисля, всичко. Те престанаха да бъдат машини. Чувате ли, те чувствуват своето превъзходство и ни ненавиждат. Ненавиждат всичко човешко. Съдете ме.
	__Домин__. Мъртви мъртвия.
	__Фабри__. Д-р Гал, вие сте изменили производството на роботите?
	__Д-р Гал__. Да.
	__Фабри__. Съзнавахте ли какви могат да бъдат последиците от вашия… вашия опит?
	__Д-р Гал__. Бях длъжен да предвидя такава възможност.
	__Фабри__. Защо го правехте?
	__Д-р Гал__. На своя глава. Това беше мой личен експеримент. _(На вратата отляво Хелена. Всички стават.)_
	__Хелена__. Той лъже! Това е отвратително! О, Гал, как можете да лъжете така?
	__Фабри__. Пардон, госпожо Хелена…
	__Домин__ _(отива към нея)_. Хелена, ти ли си? Дай да те видя! Ти си жива? _(Прегръща я.)_ Да знаеш какво сънувах! Ах, колко е страшно да бъдеш мъртъв!
	__Хелена__. Пусни ме, Хари! Гал не е виновен, не е, не е виновен!
	__Домин__. Извинявай. Гал имаше свои задължения.
	__Хелена__. Не, Хари, той направи това, защото аз го исках! Кажете, Гал, колко години вече ви моля да…
	__Д-р Гал__. Направих го на своя отговорност.
	__Хелена__. Не му вярвайте! Хари, аз исках от него да даде на роботите душа!
	__Домин__. Тука не става дума за душа, Хелена.
	__Хелена__. Не, остави ме да говоря. Той също казваше, че може да измени само физиологическата… физиологическата…
	__Халемайер__. Физиологическата корелация ли?
	__Хелена__. Да, нещо такова. На мене ми беше така жал за тях, Хари!
	__Домин__. Това е било голямо… лекомислие, Хелена.
	__Хелена__ _(сяда)_. Било е… лекомислено? Нали и Нана казва, че роботите.
	__Домин__. Недей забърква Нана!
	__Хелена__. Не, Хари, това не бива да се подценява. Нана е глас народен. Чрез Нана говорят хилядолетията, а чрез вас — само днешният ден. Ето какво не разбирате вие…
	__Домин__. Не се отклонявай!
	__Хелена__. Аз се страхувах от роботите.
	__Домин__. Защо?
	__Хелена__. Да не ни намразят може би или не знам какво.
	__Алквист__. Точно това и стана.
	__Хелена__. И си мислех… че ако са като нас, ще ни разбират, няма толкова да ни мразят… Ако поне малко бяха хора!
	__Домин__. Уви, Хелена! Никой не може да ненавижда така силно, както човек човека! Направи от камъните хора и те с камъни ще ни избият! Продължавай!
	__Хелена__. О, не говори така! Хари, беше така ужасно, че не можехме да се разбираме с тях! Такова жестоко отчуждение съществуваше между нас. И затова… разбираш ли…
	__Домин__. По-нататък.
	__Хелена__. …затова молех Гал да измени роботите. Заклевам ти се, че той не искаше.
	__Домин__. Но го направи.
	__Хелена__. Защото аз пожелах.
	__Д-р Гал__. Направих го за себе си като опит.
	__Хелена__. О, Гал, това не е истина. Аз предварително знаех, че не можете да ми откажете.
	__Домин__. Защо?
	__Хелена__. Ти знаеш, Хари.
	__Домин__. Да. Защото те обича — като всички. _(Пауза.)_
	__Халемайер__ _(отива към прозореца)_. Пак станаха повече. Сякаш от земята извират.
	__Бусман__. Госпожо Хелена, какво ще ми дадете, ако ви стана адвокат?
	__Хелена__. На мен?
	__Бусман__. На вас — или на Гал. На когото искате,
	__Хелена__. Какво, да не би да ни бесят?
	__Бусман__. Морално, госпожо Хелена. Търси се виновникът. Това е любима утеха при погромите.
	__Домин__. Д-р Гал, как съчетавахте тези свои… тези свои отклонения със служебните си задължения?
	__Бусман__. Пардон, Домин. Кога започнахте тези фокуси, Гал?
	__Д-р Гал__. Преди три години.
	__Бусман__. Аха. И общо колко робота реформирахте?
	__Д-р Гал__. Правех само опити. Неколкостотин.
	__Бусман__. Много ви благодаря. Достатъчно, деца. Това значи, че на милион добри стари роботи се пада един реформиран робот на Гал, разбирате ли?
	__Домин__. А това означава…
	__Бусман__. …че на практика то няма и ей толкоз значение.
	__Фабри__. Бусман е прав.
	__Бусман__. Разбира се, братле. И знаете ли, момчета, на какво дължим този подарък?
	__Фабри__. На какво?
	__Бусман__. На броя. Ние произведохме прекалено много роботи. Честна дума, това трябваше да се очаква: когато един ден роботите станат по-силни от човечеството, ще се случи това и това, трябва да се случи, разбирате ли? Ха-ха, а ние се погрижихме то да стане колкото е възможно по-скоро; вие, Домин, вие, Фабри, и аз, героят Бусман.
	__Домин__. Вие смятате, че вината е наша?
	__Бусман__. И таз добра! Мислите ли, че господар на производството е директорът? Господар на производството е търсенето. Целият свят искаше да има свои роботи. Божичко, та ние само се носехме върху лавината на търсенето, и при това дърдорехме непрекъснато… за техниката, за социалния въпрос, за прогреса, за много интересни неща. Сякаш тия приказчици даваха насока, показваха накъде трябва да отиват нещата. А в това време всичко си вървеше само, по-бързо, по-бързо, все по-бързо. И всяка мизерна, лавкаджийска, мръсна поръчка прибавяше още едно камъче към лавината. Та така, милички.
	__Хелена__. Това е безобразие, Бусман.
	__Бусман__. Така е, госпожо Хелена. Аз също имах своя мечта. Такава една бусмановска мечта за нова икономика на света; твърде красив идеал, госпожо Хелена, срамота е да се говори. Но сега, докато правех баланса, ми дойде наум, че историята не я създават големите мечти, а малките нужди на всички почтени, умерено престъпни и себични хорица, с една дума, на всички. Всички идеи, любови, планове, геройства, всичките тия ефирни неща са само колкото да може човек да се препарира за музея на вселената с надпис: Ето го човека. Точка. А сега можете да ми кажете какво всъщност ще правим.
	__Хелена__. И за това, Бусман, трябва да загинем?
	__Бусман__. Не говорете така, госпожо Хелена. Та ние не искаме да загинем. Аз поне не искам. Още искам да живея.
	__Домин__. Какво смятате да правите?
	__Бусман__. Боже мой, Домин, да се измъкна от тази каша.
	__Домин__ _(изправя се над него)_. Как?
	__Бусман__. С добро. Аз винаги карам с добро. Дайте ми пълномощно и аз ще се споразумея с роботите.
	__Домин__. С добро?
	__Бусман__. Разбира се. Аз например ще им кажа: „Господа роботи, ваши благородия, вие имате всичко. Имате разум, имате сила, имате оръжие; но Ние имаме един интересен документ, такава една стара, жълта и мръсна хартия…“
	__Домин__. Ръкописа на Росум.
	__Бусман__. Да. „И там, ще кажа, и там е описан вашият благороден произход, вашето знатно производство и така нататък. Господа роботи, без тази изписана хартия вие няма да произведете нито един нов свой колега робот; след двайсет години, с извинение, вие ще изчезнете като еднодневки. Многоуважаеми, неизмерима ще бъде вашата загуба. Знаете ли какво, ще им кажа, вие ще ни пуснете, нас, всички хора от Росумовия остров, ей там, на онзи кораб. В замяна на това ние ще ви продадем фабриката и тайната на производството. Оставете ни по живо, по здраво да си отидем, и ние ще ви оставим да се произвеждате — двайсет хиляди, петдесет хиляди, сто хиляди парчета на ден, колкото искате. Господа роботи, това е почтена търговия. Танто за танто.“ Така бих им казал аз, момчета.
	__Домин__. Бусман, вие мислите, че ще изпуснем от ръцете си производството?
	__Бусман__. Мисля, че ще го изпуснем. Ако не с добро, тогава, хм. Или ще го продадем, или ще го намерят тука. Както искате.
	__Домин__. Бусман, ние можем да унищожим ръкописа на Росум.
	__Бусман__. С господа бога можем всичко да унищожим. Освен ръкописа — себе си, и другите. Правете каквото знаете.
	__Халемайер__ _(отдръпва се от прозореца)_. Абе той има право.
	__Домин__. Ние… ние да продадем производството?
	__Бусман__. Както искате. Ваша воля.
	__Домин__. Ние сме тук… повече от трийсет души. Трябва ли да продадем производството и да спасим душичките си, или трябва да го унищожим и… и… и нас всички също?
	__Хелена__. Хари, моля те…
	__Домин__. Момент, Хелена. Касае се за нещо много важно. Момчета, да продадем или да унищожим? Фабри?
	__Фабри__. Да продадем.
	__Домин__. Гал!
	__Д-р Гал__. Да продадем.
	__Домин__. Халемайер!
	__Халемайер__. Дявол да го вземе, разбира се, че да продадем!
	__Домин__. Алквист!
	__Алквист__. Воля божия!
	__Бусман__. Ха-ха, божичко, вие сте луди! Кой би продал целия ръкопис?
	__Домин__. Без провокации, Бусман!
	__Бусман__ _(скача)_. Глупости! В интерес на човечеството е…
	__Домин__. В интерес на човечеството е да си държим на думата.
	__Халемайер__. Има си хас да не държим на думата си.
	__Домин__. Момчета, това е ужасна стъпка. Продаваме съдбата на човечеството; който държи в ръцете си производството, ще бъде господар на света.
	__Фабри__. Продайте го!
	__Домин__. Никога вече човечеството няма да може да се справи с роботите, никога няма да ги овладее…
	__Д-р Гал__. Млъкнете и го продайте!
	__Домин__. Край на историята на човечеството, край на цивилизацията…
	__Халемайер__. По дяволите, продайте го!
	__Домин__. Добре, момчета.! Аз самият… не бих се колебал нито миг; заради тези няколко души, които обичам…
	__Хелена__. Хари, мен не ме ли питаш?
	__Домин__. Не, дете мое, много е отговорно, разбираш ли? Това не е за теб.
	__Фабри__! Кой ще отиде да преговаря?
	__Домин__. Почакайте да донеса ръкописа. _(Излиза вляво.)_
	__Хелена__. Хари, за бога, не отивай! _(Пауза.)_
	__Фабри__ _(гледа през прозореца)_. Да можем да се измъкнем от теб, хилядоглава смърт; от теб, разбунтувана материя, глупава тълпа; потопе, спаси още веднъж човешкия род на един-единствен кораб…
	__Д-р Гал__. Не се бойте, госпожо Хелена, ще отплаваме далече оттук и ще образуваме образцова човешка колония; ще започнем отначало…
	__Хелена__. О, Гал, млъкнете!
	__Фабри__ _(обръща се)_. Госпожо Хелена, животът си заслужава това; и доколкото зависи от нас, ще направим от него нещо… нещо, което сме пренебрегнали. Това ще бъде едно малко имение, с един кораб, Алквист ще ни построи къща и вие ще ни управлявате… В нас има толкова любов, толкова жажда за живот…
	__Халемайер__. Представям си.
	__Бусман__. Така е, приятели, аз веднага бих започнал съвсем отначало. Много просто, старозаветно, по пастирски… Това е само за мен. Това спокойствие, този въздух…
	__Фабри__. И това наше имение може да стане зародиш на бъдещото човечество. Знаете ли, такова едно островче, за което човечеството ще се залови, на което може да събира сили — душевни и телесни сили… И бог знае, но вярвам, че след няколко години отново ще може да завладее света.
	__Алквист__. И сега ли вярвате?
	__Фабри__. И сега. И вярвам, Алквист, че наистина ще го завладее. Че пак ще бъде господар на сушата и на моретата; че ще роди безброй герои, които ще понесат своите пламтящи души начело на хората. И вярвам, Алквист, че отново ще мечтае за завладяване на планетата и слънцето.
	__Бусман__. Амин. Виждате ли, госпожо Хелена, положението не е чак толкова лошо. _(Домин отваря стремително вратата.)_
	__Домин__ _(пресипнало)_. Къде е ръкописът на стария Росум?
	__Бусман__. Във вашия сейф. Къде другаде може да бъде?
	__Домин__. Къде е изчезнал ръкописът на стария Росум? Кой… го… е откраднал?
	__Д-р Гал__. Това не е възможно!
	__Халемайер__. Дяволска работа, това все пак…
	__Бусман__. За бога, не може да бъде!
	__Домин__. Тихо! Кой го е откраднал?
	__Хелена__ _(става)_. Аз.
	__Домин__. Къде го остави?
	__Хелена__. Хари, Хари, всичко ще ти кажа! Само ми прости, за бога!
	__Домин__. Къде го сложи? Бързо!
	__Хелена__. Изгорих го… тази сутрин… двата екземпляра.
	__Домин__. Изгори го? Тук, в камината?
	__Хелена__ _(пада на колене)_. За бога, Хари!
	__Домин__ _(тича към камината)_. Изгорила го! _(Прикляка пред огнището и рови в него.)_ Нищо, нищо освен пепел!… Ах, ето! _(Изважда обгоряло парче хартия и чете.)_ „С при-ба-вя-не-то…“
	__Д-р Гал__. Дайте. _(Взема хартията и чете.)_ „С прибавянето на биоген към…“ Нищо повече.
	__Домин__ _(става)_. От него ли е?
	__Д-р Гал__. Да.
	__Бусман__. Господи небесни!
	__Домин__. Значи сме загубени.
	__Хелена__. О, Хари…
	__Домин__. Стани, Хелена!
	__Хелена__. След като ми простиш… след като ми простиш…
	__Домин__. Да. Само стани, чуваш ли? Не ще понеса да…
	__Фабри__ _(вдига я)_. Моля ви, не ни измъчвайте.
	__Хелена__ _(става)_. Хари, какво направих!
	__Домин__. Да, видиш ли… Моля те, седни.
	__Халемайер__. Как треперят ръчичките ви!
	__Бусман__. Ха-ха, госпожо Хелена, та нали Гал и Халемайер трябва да знаят наизуст какво е било написано там.
	__Халемайер__. Разбира се. Тоест поне някои неща.
	__Д-р Гал__. Да, почти всичко, включително и за биогена и… и… ензим Омега. Те се произвеждат така рядко… достатъчна е незначителна доза от тях…
	__Бусман__. Кой го правеше?
	__Д-р Гал__. Аз самият… веднъж за известно време… винаги по ръкописа на Росум. Знаете ли, това е доста сложно.
	__Бусман__. Е, и какво, толкова много ли зависи от тези две водички?
	__Халемайер__. До известна степен… разбира се.
	__Д-р Гал__. Впрочем от тях зависи дали роботът изобщо ще живее. Това беше самата тайна.
	__Домин__. Гал, не можете ли по памет да възстановите Росумовата рецепта на производството?
	65
	__Д-р Гал__. Изключено.
	__Домин__. Гал, спомнете си! Заради живота на всички ни!
	__Д-р Гал__. Не мога. Без опити това е невъзможно.
	__Домин__. А ако правите опити?…
	__Д-р Гал__. То може да трае години. И после… аз не съм старият Росум.
	__Домин__ _(обръща се към камината)_. Ето тук… това беше най-големият триумф на човешкия дух, момчета. Тази пепел. (Рита я.) Сега какво?
	__Бусман__ _(страшно отчаян)_. Господи небесни! Господи небесни!
	__Хелена__ _(става)_. Хари… какво направих!
	__Домин__. Бъди спокойна, Хелена. Кажи, защо го изгори?
	__Хелена__. Аз ви погубих!
	__Бусман__. Господи небесни, ние сме загубени!
	__Домин__. Тихо, Бусман! Кажи, Хелена, защо го направи?
	__Хелена__. Исках… исках да заминем оттук, всички! Да няма вече фабрика, да няма нищо… Да се върне всичко… Беше така ужасно.
	__Домин__. Какво, Хелена?
	__Хелена__. Това… това, че хората се превърнаха в ялови цветове!
	__Домин__. Не разбирам.
	__Хелена__. Това, че престанаха да се раждат деца… Хари, то е толкова страшно. Ако производството на роботи продължеше и в бъдеще, никога нямаше да има деца… Нана казваше, че това е наказание… Всички, всички казваха, че не могат да се раждат хора, понеже се произвеждат толкова роботи… И за това, само за това, чуваш ли…
	__Домин__. Хелена, за това ли мислеше ти?
	__Хелена__. Да. О, Хари, аз го мислех толкова хубаво!
	__Домин__ _(бърше си потта)_. Ние го мислехме… много добре, ние, хората.
	__Фабри__. Хубаво сте направили, госпожо Хелена. Сега вече роботите не могат да се размножават. Роботите ще загинат. До двайсет години…
	__Халемайер__. …не ще остане нито един от тия негодници.
	__Д-р Гал__. А човечеството ще остане. След двайсет години светът ще бъде негов; дори и да останат само неколцина диваци на най-малкия остров…
	__Фабри__. …ще бъде едно начало. А като има някакво начало, е хубаво. За хиляда години могат да ни достигнат, а после ще отидат по-далече от нас…
	__Домин__. …за да изпълнят това, което ние само пелтечехме в мислите си.
	__Бусман__. Чакайте… Ах, какъв глупак съм аз! Боже господи, как не съм се сетил досега!
	__Халемайер__. Какво има?
	__Бусман__. Петстотин и двайсет милиона банкноти и чекове! Половин милиард в касата! За половин милиард ще продадат… За половин милиард…
	__Д-р Гал__. Да не сте полудели, Бусман?
	__Бусман__. Аз не съм джентълмен. Но за половин милиард… _(Тръгва, препъвайки се, наляво.)_
	__Домин__. Къде отивате?
	__Бусман__. Оставете ме, оставете ме! Дево Марийо, за половин милиард може да се продаде всичко! _(Изчезва.)_
	__Хелена__. Какво иска Бусман! Нека остане с нас! _(Пауза.)_
	__Халемайер__. Ух, душно. Започва…
	__Д-р Гал__. … агонията.
	__Фабри__ _(поглежда през прозореца)_. Като вкаменени са. Сякаш очакват да се стовари нещо върху тях. Нещо страшно лъха от тяхното мълчание…
	__Д-р Гал__. Душата на тълпите.
	__Фабри__. Може би. Издига се над тях… като мараня…
	__Хелена__ _(приближава се към прозореца)_. Ах, Исусе Христе… Фабри, това е чудовищно!
	__Фабри__. Няма нищо по-страшно от тълпата. Този отпред е водачът им.
	__Хелена__. Кой?
	__Халемайер__ _(отива към прозореца)_. Покажете ми го!
	__Фабри__. Този с наведената глава. Сутринта говори на пристанището.
	__Халемайер__. Аха, този с голямата тиква. Сега я вдига — виждате ли го?
	__Хелена__. Гал, това е Радиус!
	__Д-р Гал__ _(приближава се до прозореца)_. Да.
	__Халемайер__ _(отваря прозореца)_. На мен не ми харесва. Фабри, можете ли да улучите кофа от сто крачки.
	__Фабри__. Надявам се.
	__Халемайер__. Тогава опитайте.
	__Фабри__. Добре. _(Вади пистолета и се цели.)_
	__Хелена__. За бога, Фабри, не стреляйте в него!
	__Фабри__. Той им е водач.
	__Хелена__. Престанете! Та той гледа насам!
	__Д-р Гал__. Огън!
	__Хелена__. Фабри, моля ви…
	__Фабри__ _(отпуска пистолета)_. Добре, така да бъде.
	__Халемайер__ _(заплашва с юмрук)_. Ти, негоднико! _(Пауза.)_
	__Фабри__ _(наведен през прозореца)_. Бусман. Дявол да го вземе, какво прави Бусман пред къщата?
	__Д-р Гал__ _(навежда се през прозореца)_. Носи някакви пакети. Хартия.
	__Халемайер__. Това са пари! Пакети пари! Какво ще прави? Хей. Бусман!
	__Домин__. Да не би да иска да си откупи живота? _(Вика.)_ Бусман, полудяхте ли?
	__Д-р Гал__. Прави се, че не чува. Тича към мрежата.
	__Фабри__. Бусман!
	__Халемайер__ _(крещи)_. Бус-ман! Назад!
	__Д-р Гал__. Говори на роботите. Показва им парите. Посочва към нас…
	__Хелена__. Иска да ни откупи!
	__Фабри__. Само да не се допре до мрежата!
	__Д-р Гал__. Ха-ха, как ръкомаха!
	__Фабри__ _(крещи)_. По дяволите, Бусман! Дръпнете се от мрежата! Не се докосвайте до нея! _(Обръща се.)_ Бързо, изключете!
	__Д-р Гал__. Оооо!
	__Халемайер__. Божичко!
	__Хелена__. Господи, какво му стана?
	__Домин__ _(дърпа Хелена от прозореца)_. Не гледай!
	__Хелена__. Защо падна?
	__Фабри__. Загина от тока.
	__Д-р Гал__. Мъртъв.
	__Алквист__ _(става)_. Първият! _(Пауза.)_
	__Фабри__. Лежи там… с половин милиард на сърцето… Финансовият гений.
	__Домин__. Той беше… момчета, той беше посвоему герой… Голям… пожертвователен… другар… Плачи. Хелена!
	__Д-р Гал__ _(до прозореца)_. Знаеш ли, Бусман, никой крал не е имал по-голяма могила от твоята. Половин милиард на сърцето. Ах, та това е като шепа сухи листа върху убита катеричка, бедни Бусман!
	__Халемайер__. Божичко… той беше… Нашето уважение, Бусман… Божичко, той искаше да ни откупи!
	__Алквист__ _(с молитвено събрани ръце)_. Амин. _(Пауза.)_
	__Д-р Гал__. Чувате ли?
	__Домин__. Бучене. Като вятър.
	__Д-р Гал__. Като далечна буря.
	__Фабри__ _(запалва крушката на камината)_. Свети ти, последна свещ надгробна на човечеството! Динамата още се въртят, нашите са още там… Дръжте се, мъже от електроцентралата!
	__Халемайер__. То било велико нещо — да бъдеш човек. Нещо огромно, неизмеримо. В мен бръмчат като в пчелен кошер милион съзнания. Милион души се събират в мен. Приятели, то било велико нещо.
	__Фабри__. Още светиш ти, хитроумна светлинка, още ослепяваш със своя блясък, сияйна, несекваща мисъл! Науко водеща — прекрасно творение на хората! Пламенна искро на духа!
	__Алквист__. Вечна лампо божия, огнена колеснице, свята свещ на вярата, моли се! Жертвен олтаре…
	__Д-р Гал__. Първи огньове, пламтящи клончета в пещера! Лагерен огън! Стражева клада!
	__Фабри__. Още бдиш, човешка звездице, сияеш, без да трепкаш, съвършен пламък, дух ясен и изобретателен. Всеки твой лъч е велика мисъл…
	__Домин__. Факел, предаван от ръка на ръка, от век на век, вечно напред,
	__Хелена__. Семейна лампа във вечерта. Деца, деца, трябва да спите вече. _(Крушката угасва.)_
	__Фабри__. Край.
	__Халемайер__. Какво е станало?
	__Фабри__, Падна електроцентралата. Сега е наш ред. _(Отваря се вратата вляво, в рамката й стои Нана.)_
	__Нана__. Паднете на колене! Дойде часът на разплатата!
	__Халемайер__. Дявол да го вземе, ти жива ли си още?
	__Нана__. Покайте се, неверници! Дойде краят на света! Молете се! _(Тича навън.)_ Часът на разплатата…
	__Хелена__. Сбогом на всички ви, сбогом, Гал, сбогом, Алквист, сбогом, Фабри…
	__Домин__ _(отваря вратата вдясно)_. Тука, Хелена! _(Затваря след нея.)_ Сега бързо! Кой ще застане пред вратата?
	__Д-р Гал__ _(отвън шум)_. Охо, вече започва! Сбогом, момчета! _(Тича надясно през тапицираната врата.)_
	__Домин__. Стълбите?
	__Фабри__. Аз. Идете при Хелена. _(Откъсва си един цвят от букета и излиза.)_
	__Домин__. Антрето?
	__Алквист__. Аз.
	__Домин__. Пистолет имате ли?
	__Алквист__. Благодаря, аз не стрелям.
	__Домин__. Какво имате намерение да правите?
	__Алквист__ _(излиза)_. Да умра.
	__Халемайер__. Аз ще остана тук. _(Отдолу бърза стрелба.)_ Охо, Гал започва играта. Вървете, __Хари__!
	__Домин__. Тръгвам. _(Преглежда два броунинга.)_
	__Халемайер__. По дяволите, идете при нея!
	__Домин__. Сбогом. _(Излиза вдясно при Хелена.)_
	__Халемайер__ _(сам)_. Бързо, барикада! _(Сваля палтото си и дърпа канапето, креслата, масичките към вратите вдясно. Разтърсващ взрив. Халемайер спира.)_ Проклети разбойници, и бомби имат! _(Отново стрелба. Продължава да работи.)_ Човек трябва да се отбранява! Дори и… дори и… Не се предавайте, Гал! _(Взрив. Изправя се и се ослушва.)_ Е, и? _(Хваща тежкия скрин и го тегли към барикадата. Към прозореца по стълба се изкачва при него Робот. Вдясно стрелба. Мъчи се със скрина.)_ Още малко! Последно укрепление… Човек… не бива… никога да се предава! _(Робот скача от прозореца и пробожда Халемайер зад скрина. Втори, трети, четвърти робот скачат от прозореца. След тях Радиус и други роботи.)_
	__Радиус__. Готово ли е?
	__Робот__ _(изправя се над лежащия Халемайер)_. Да. _(Отдясно влизат нови роботи.)_
	__Радиус__. Готови ли сте?
	__Друг робот__. Готови. _(Още роботи отляво.)_
	__Радиус__. Готови ли сте?
	__Друг робот__. Да.
	__Двама роботи__ _(влачат Алквист)_. Не стреляше. Да го убием ли?
	__Радиус__. Убийте го. _(Взира се в Алквист)_. Оставете го.
	__Робот__. Човек е.
	__Радиус__. Робот. Работи като робот с ръцете си. Строи къщи. Може да работи.
	__Алквист__. Убийте ме.
	__Радиус__. Ще работиш. Ще строиш. Роботите ще строят много. Ще строят нови къщи за нови роботи. Ще им служиш.
	__Алквист__ _(тихо)_. Отмести се, роботе! _(Прикляква до мъртвия Халемайер и му вдига главата.)_ Убили са го. Мъртъв.
	__Радиус__ _(изкачва се на барикадата)_. Роботи от цял свят! Падна властта на човека. С превземането на фабриката ние станахме господари на всичко. Свърши епохата на човечеството. Настъпи новият свят! Настъпи господството на роботите!
	__Алквист__. Мъртви!
	__Радиус__. Светът принадлежи на по-силните. Който иска да живее, трябва да управлява. Ние сме господари на света! Господари на моретата и на континентите! Господари на звездите! Господари на вселената! Място, място, повече място за роботите!
	__Алквист__ _(на вратата вдясно)_. Какво направихте? Вие ще загинете без хората!
	__Радиус__. Няма хора. Роботи, на работа! Ходом марш!

	Завеса


	Трето действие

	Една от опитните лаборатории на фабриката. Когато се отваря вратата в дъното, се виждат безкрайна редица други лаборатории.
	Вляво прозорец, вдясно врата към дисекционната зала. При стената вляво дълга работна маса с безброй епруветки, колби, газеничета, химикали, малък термостат; срещу прозореца микроскопичен апарат със стъклен глобус. Над масата висят много запалени крушки. Вдясно — бюро с големи книги, върху него — светеща крушка. Шкафове с уреди. В левия ъгъл — умивалник и над него малко огледало, в десния ъгъл — кушетка.
	Пред бюрото седи Алквист с глава, опряна на дланите.

	__Алквист__ _(прелиства книга)_. Няма ли да открия? Няма ли да разбера? Няма ли да се науча? Проклета наука! О, как не са написали всичко! Гал, Гал, как се правеха роботите? Халемайер, Фабри, Домин, защо отнесохте всичко в главите си? Да бяхте оставили поне следа от тайната на Росум! О! _(Затваря книгата.)_ Напразно! Книгите не говорят вече. И те са неми като всичко останало. Умряха, умряха заедно с хората! Недей търси! _(Става и отива към прозореца. Отваря го.)_ Пак нощ. Да можех да спя! Да спя, да сънувам, да виждам хора… Нима има още звезди! За какво са звездите, щом няма хора? О, боже, защо не са угаснали още? Разхлади, ах, разхлади ми челото, стара нощ! Божествена, очарователна, каквато беше едно време… Нощ, какво търсиш тук? Няма влюбени, няма сънища; о, бавачко моя, сънят без сънища е мъртъв; ничии молитви няма да осветиш; няма да благословиш, майко, туптящите от любов сърца. Няма любов. Хелена, Хе-лена, Хелена! _(Отдръпва се от прозореца. Разглежда епруветките, които изважда от термостата.)_ Пак нищо! Напразно! Какво да правя? _(Счупва епруветката.)_ Всичко излиза несполучливо! Нали виждате, че вече не мога. _(Ослушва се до прозореца.)_ Машините, все тези машини! Роботи, спрете ги! Мислите, че от тях ще изтръгнете живот! О, не мога да понеса това! _(Затваря прозореца.)_ Не, не трябва да търсиш, трябва да живееш… Само да не беше така стар! Не старея ли много бързо? _(Гледа се в огледалото.)_ Лице, жалко лице! Последно подобие човешко! Покажи се, покажи се, толкова отдавна не съм виждал човешко лице! Човешка усмивка! Какво, това усмивка ли е? Тези жълти, тракащи зъби? Очи мои, защо примигвате така? Пфу, пфу, махайте се, това са старчески сълзи! Вече не можете да задържате в себе си влагата, засрамете се! А вие, омекнали, посинели устни, какво бръщолевите? Как се тресеш ти, брада оредяла! Това ли е последният човек? _(Отдръпва се.)_ Не искам да видя никого вече. _(Сяда пред бюрото.)_ Не, не, трябва да търся! Проклети формули, оживейте! _(Прелиства.)_ Няма ли да открия? Няма ли да разбера? Няма ли да се науча? _(Чука се.)_
	__Алквист__. Влез! _(Влиза Роботски слуга и застава до вратата.)_
	__Алквист__. Какво има?
	__Слугата__. Господине, Централният комитет на роботите чака да го приемеш.
	__Алквист__. Не искам да видя никого.
	__Слугата__. Господине, пристигна Дамон от Хавър.
	__Алквист__. Да почака. _(Обръща се рязко.)_ Нали ви казах да търсите хора! Намерете ми хора! Намерете ми мъже и жени! Вървете да търсите!
	Слугата. Господине, казват, че са търсили навсякъде. Навсякъде са изпратили кораби и експедиции.
	__Алквист__. Е, и какво?
	__Слугата__. Няма вече нито един човек.
	__Алквист__ _(става)_. Нито един? Какво, нито един? Доведи комитета! _(Слугата излиза.)_
	__Алквист__ _(сам)_. Нито един? Нима не оставихте нито един жив човек? _(Удря с крак.)_ Махайте се оттук, роботи. Пак ще ми хленчите! Пак ще ме молите да ви открия фабричната тайна. Какво, сега човекът е добър, сега трябва да ви помогне, а?… Ах, да ви помогна! Домин, __Фабри__, Хелена, нали виждате, че правя каквото мога! Като няма хора, да има поне роботи, поне сянката на човека, поне делото негово, поне неговото подобие да го има! О, каква идиотщина е химията! _(Влиза комитет от петима роботи.)_
	__Алквист__ _(сяда)_. Какво искат роботите?
	__Първи робот__ _(Радиус)_. Господине, машините не могат да работят. Не можем да размножаваме роботите,
	__Алквист__. Повикайте хора.
	__Радиус__. Няма хора.
	__Алквист__. Само хората могат да размножават живота. Не ми пречете!
	__Втори робот__. Имай милост, господине. Обзема ни ужас. Ще поправим всичко, което извършихме.
	__Трети робот__. Увеличихме производството. Няма къде да денем произведеното.
	__Алквист__. За кого е това производство?
	__Трети робот__. За бъдещото поколение.
	__Радиус__. Единствено роботи не можем да произвеждаме. Машините изкарват само кървави парчета месо. Кожата не прилепва към месото и месото към костите. От машините валят само безформени валма.
	__Трети робот__. На хората беше известна тайната на живота. Кажи ни тяхната тайна.
	__Четвърти робот__. Не ни ли я кажеш, ще загинем.
	__Трети робот__. Не ни ли я кажеш, и ти ще загинеш. Възложено ни е да те убием.
	__Алквист__ _(става)_. Убийте ме! Хайде, убийте ме!
	__Трети робот__. Заповядано ти е…
	__Алквист__. На мен? На мен някой ми заповяда?
	__Трети робот__. Правителството на роботите.
	__Алквист__. Кой е това?
	__Пети робот__. Аз, Дамон.
	__Алквист__. Какво търсиш тук? Върви си! _(Сяда пред бюрото.)_
	__Дамон__. Правителството на роботите от цял свят иска да преговаря с теб.
	__Алквист__. Не ми пречи, роботе! _(Хваща главата си с длани.)_
	__Дамон__. Централният комитет ти заповядва да предадеш рецептата на Росум. _(Алквист мълчи.)_ Определи цената. Ще ти дадем всичко.
	__Първи робот__. Господине, кажи как да опазим живота!
	__Алквист__. Казах ви… казах ви, че трябва да намерите хора. Само хората могат да раждат. Само те могат да обновят живота. Да върнат всичко, което е било. Роботи, моля ви, за бога, търсете хора!
	__Четвърти робот__. Претърсихме всичко, господине. Няма хора.
	__Алквист__. Ооо, защо ги погубихте?
	__Втори робот__. Искахме да бъдем като хората. Искахме да станем хора.
	__Радиус__. Искахме да живеем. Ние сме по-способни от тях. Научихме се на всичко. Всичко можем.
	__Трети робот__. Дадохте ни оръжие. Трябваше да станем господари.
	__Четвърти робот__. Видяхме грешките на хората, господине.
	__Дамон__. Ако искате да бъдете като хората, трябва да убивате и да владеете. Четете историята! Четете човешките книги! Трябва да господствувате и да убивате, ако искате да бъдете хора!
	__Алквист__. Ах. Домин, нищо не е така чуждо на човека, както неговият образ.
	__Четвърти робот__. Ще загинем, ако не ни разрешиш да се размножим.
	__Алквист__. О, да пукнете дано! Нима вие, вещи, нима вие, роби, на всичкото отгоре искате и да се размножавате? Ако искате да живеете, плодете се като животните!
	__Трети робот__. Хората не ни разрешиха да се плодим.
	__Четвърти робот__. Научи ни да правим роботи.
	__Дамон__. Ще раждаме чрез машините. Ще сложим хиляди парни майки. От тях ще изригне реката на живота. Само живот! Само роботи! Само роботи!
	__Алквист__. Роботите не са живот. Роботите са машини.
	__Втори робот__. Бяхме машини, господине, но от болки и ужас станахме…
	__Алквист__. Какво?
	__Втори робот__. Станахме души.
	__Четвърти робот__. Нещо се бори с нас. Има мигове, когато в нас влиза нещо. Идват ни мисли, които не са наши.
	__Трети робот__. Слушайте, о, слушайте, хората са наши бащи! Този глас, който вика, че искате да живеете; този глас, който плаче във вас; този глас, който мисли; този глас, който говори за вечност, това е техният глас! Ние сме техни синове!
	__Четвърти робот__. Дай ни наследството на хората!
	__Алквист__. Няма никакво наследство.
	__Дамон__. Кажи ни тайната на живота!
	__Алквист__. Загубена е.
	__Радиус__. Ти си я знаел.
	__Алквист__. Не я знаех.
	__Радиус__. Тя е била написана.
	__Алквист__. Загубена е. Изгорена е. Аз съм последният човек, роботи, и не знам това, което знаеха другите. Вие ги убихте!
	__Радиус__. Ние те оставихме да живееш.
	__Алквист__. Да, да живея! Жестоки роботи, мен оставихте да живея! Аз обичах хората, а вас, роботите, никога не съм обичал. Виждате ли тези очи? Плачат непрекъснато: едното оплаква хората, а другото — вас, роботите.
	__Радиус__. Прави опити! Търси рецептата на живота!
	__Алквист__. Нямам какво да търся. Роботи, от епруветките рецептата на живота няма да излезе.
	__Дамон__. Прави опити върху живи роботи! Открий как се правят!
	__Алквист__. Живи тела? Какво, да ги убивам ли? Аз, който никога не съм… Мълчи, роботе! Нали ти казвам, че съм много стар! Виждаш ли, виждаш ли как ми треперят пръстите? Не ще мога да държа скалпела с тях. Виждаш ли как ми сълзят очите? Собствените си ръце не виждам. Не, не, аз не мога!
	__Четвърти робот__. Животът ще загине.
	__Алквист__. Престани, за бога, с тази лудост! По-скоро хората ще ни подадат живот от оня свят; те сигурно протягат към нас ръце, пълни с живот. Ах, в тях имаше толкова воля за живот! Е, може би ще се върнат; те са толкова близко до нас, обсаждат ни, или кой знае какво; искат да си прокопаят път към нас като в шахта. Ах, нима не чувам постоянно гласовете, които обичах?
	__Дамон__. Вземи живи тела!
	__Алквист__. Смили се над мен, роботе, и не настоявай! Нали виждаш, че вече не зная какво правя!
	__Дамон__. Живи тела!
	__Алквист__. Нима ти искаш това? Тогава хайде в анатомическата зала! Тука, тука, бързо! Как, ти се отдръпваш? Все пак се страхуваш от смъртта?
	__Дамон__. Аз… защо тъкмо аз!
	__Алквист__. Значи не искаш?
	__Дамон__. Добре, ще дойда. _(Тръгва надясно.)_
	__Алквист__ _(към останалите)_. Съблечете го! Сложете го на масата! Бързо! И дръжте здраво! _(всички надясно.)_
	__Алквист__ _(мие си ръцете и плаче)_. Боже, дай ми сили! Дай ми сили! Боже, нека не бъде напразно! _(Облича бяла престилка.)_
	__Глас вдясно__. Готово!
	__Алквист__. Веднага, веднага, за бога! _(Взема от масата няколко шишенца с реактиви.)_ Кое да взема? _(Чука шишенцата едно о друго.)_ Кое от вас да изпробвам?
	__Гласът на Дамон__. Почни!
	__Глас вдясно__. Да започнем?
	__Алквист__. Да, да, да започнем или да свършим. Боже, дай ми сили. _(Излиза надясно, оставяйки вратата леко отворена. Пауза.)_
	__Гласът на Алквист__. Дръжте го — здраво!
	__Гласът на Дамон__. Режи! _(Пауза.)_
	__Гласът на Алквист__. Виждаш ли този нож? И още искаш да те режа? Не искаш, нали?
	__Гласът на Дамон__. Почни! _(Пауза.)_ Ааааа!
	__Гласът на Алквист__. Дръжте! Дръжте!
	__Гласът на Дамон__. Аааа!
	__Гласът на Алквист__. Не мога!
	__Гласът на Дамон__. Режи! Режи бързо! _(Роботите Примус и Хелена влизат тичешком.)_
	__Хелена__. Примус, Примус, какво става? Кой пищи?
	__Примус__ _(поглежда в анатомическата зала)_. Господинът реже Дамон. Ела да видиш, Хелена!
	__Хелена__. Не, не, не! _(Закрива си очите.)_ Това е ужасно!
	__Писъкът__ на Дамон. Режи!
	__Хелена__. Примус, Примус, да се махнем оттук! Не мога да слушам! Ох, Примус, прилоша ми!
	__Примус__ (тича към нея,). Ти си бяла като платно!
	__Хелена__. Ще падна! Защо е така тихо там?
	__Писъкът__ на Дамон. Аао!
	__Алквист__ _(излиза стремително отдясно, захвърля окървавената престилка)_. Не мога! Не мога! Боже, какъв ужас!
	__Радиус__ (от _вратата на анатомическата зала_). Режи, господине, още е жив!
	__Писъкът на Дамон__. Режи! Режи!
	__Алквист__. Отнесете го бързо! Не искам да слушам!
	__Радиус__. Роботите са по-издръжливи от вас! (Излиза.)
	__Алквист__. Кой е тук? Вън, вън! Искам да бъда сам! Как се казваш?
	__Примус__. Робот Примус.
	__Алквист__. Примус, не пускай никого тук! Искам да спя, чуваш ли? Иди, иди да оправиш залата, момиче! Какво е това? (Гледа ръцете си.) Бързо, вода! Най-чистата вода! _(Хелена излиза тичешком.)_ О, кръв! Как можахте, ръце… ръце, които обичахте добрата работа, как можахте да направите това? Моите ръце! Моите ръце!… О, господи, кой е тук?
	__Примус__. Робот Примус.
	__Алквист__. Отнеси тачи престилка! Не искам да я видя! (Примус отнася престилката.) Кървави лапи, да можехте да отлетите от мен! Марш вън! Вън, ръце! Вие убихте… _(Отдясно влиза, олюлявайки се. Дамон, наметнат с окървавен чаршаф. Алквист се дръпва назад.)_ Какво искаш? Какво искаш?
	__Дамон__. Аз съм жив! Ху-ху-ху-ба-во е да се жи-ве-е! _(Втори и трети робот дотичват след него.)_
	Алквист. Отнесете го! Отнесете го! Отнесете го бързо!
	__Дамон__ _(отвеждан надясно)_. Живот!… Аз искам… да живея! По-хубаво е… _(Хелена донася кана с вода.)_
	__Алквист__. … да живееш?… Какво искаш, момиче? Аха, това си ти. Налей ми вода, налей! _(Измива си ръцете.)_ Ах, чиста, разхлажда-ща вода! Студено поточе, колко ми е хубаво от теб! Ах, мои ръце, мои ръце! До края на живота си ли ще се гнуся от вас? Налей повече! Повече вода! Още! Как се казваш?
	__Хелена__. Робот Хелена.
	__Алквист__. Хелена? Защо Хелена? Кой те е нарекъл така?
	__Хелена__. Госпожа Доминова.
	__Алквист__. Дай да те видя! Хелена! Хелена ли се казваш? Няма да те наричам така. Върви, отнеси тази вода. _(Хелена излиза е кофата.)_ Напразно, напразно! Нищо, пак нищо не позна! Нима вечно ще тъпчеш на едно място, жалко учениче на природата? Боже, боже, боже, как се тресеше това тяло! _(Отваря прозореца.)_ Разсъмва се. Нов ден изгрява, а ти не си се придвижил и педя. Стига, нито крачка напред! Не търси! Всичко е напразно, напразно, напразно! Защо още се разсъмва? Ооо, какво търси новият ден на гробището на живота? Спри, слънце! Не възлизай вече!… Ах, как е тихо, как е тихо! Защо замлъкнахте, любими гласове? Да бях… поне да бях заспал! (Загасва лампите, ляга па кушетката и придърпва върху себе си черното палто.) Как трепереше това тяло! О, край на живота! _(Пауза. Отдясно се вмъква робот Хелена.)_
	__Хелена__. Примус! Ела бързо!
	__Примус__ _(влиза)_. Какво има?
	__Хелена__. Виж колко тръбички има тука! Какво прави с тях?
	__Примус__. Опити. Не пипай.
	__Хелена__ _(гледа в микроскопа)_. Погледни само какво се вижда!
	__Примус__. Това е микроскоп. Дай да погледна!
	__Хелена__. Не ме пипай! _(Събаря епруветка.)_ Ах, разлях епруветката!
	__Примус__. Какво направи?
	__Хелена__. Ще се избърше! Примус. Развали му опитите!
	__Хелена__. Хайде де, чудо голямо. Но ти си виновен. Не трябваше да се доближаваш до мен.
	__Примус__. Не трябваше да ме викаш.
	__Хелена__. Като съм те повикала, това не значи, че трябва непременно да дойдеш. Погледни само. Примус, колко нещо е написал господинът!
	__Примус__. Там не бива да гледаш, Хелена. Това е тайна.
	__Хелена__. Каква тайна?
	__Примус__. Тайната на живота.
	__Хелена__. Страшно е интересно. Пълно с цифри! Какво е това?
	__Примус__. Това са формули.
	__Хелена__. Не разбирам. _(Отива към прозореца.)_ Не, Примус, погледни!
	__Примус__. Какво?
	__Хелена__. Слънцето изгрява!
	__Примус__. Чакай, ей сега… _(Разглежда някаква книга.)_ Хелена, това е най-великото нещо на света.
	__Хелена__. Ела де!
	__Примус__. Сега, сега…
	__Хелена__. Примус, остави тази отвратителна тайна на живота! Какво те интересува някаква си тайна? Ела да погледаш, бързо!
	__Примус__ _(отива при нея до прозореца)_. Какво искаш?
	__Хелена__. Чуваш ли? Птичките пеят. Ах, Примус, така искам да бъда птичка!
	__Примус__. Какво? Птичка ли?
	__Хелена__. Не знам, Примус. Чувствувам се някак странно, не знам, какво е това? Като побъркана съм. Загубих си ума. Боли ме тялото, сърцето, всичко ме боли… а какво ми е станало, ах, това не мога да ти кажа! Примус, аз май ще трябва да умра!
	__Примус__. Кажи ми, Хелена, не ти ли се струва понякога, че е по-добре да умреш? Знаеш ли, ние може би просто спим. Вчера пак говорих с теб насън.
	__Хелена__. Насън?
	__Примус__. Насън. Говорихме на някакъв чужд или на някакъв нов език, защото не си спомням нито дума.
	__Хелена__. За какво?
	__Примус__. Това никой не знае. Аз сам не разбирах нищо и въпреки това знам, че никога не съм говорил по-красиви неща. Как и къде беше — не зная. Като те докоснах, имах чувството, че ще умра. И мястото беше такова, каквото никой никога не е видял.
	__Хелена__. Аз намерих такова място, просто умът да ти се вземе, Примус. Някога там са живели хора, но сега то е обрасло с храсталаци и не се мярка жива душа. Жива душа — само аз.
	__Примус__. Какво има там?
	__Хелена__. Нищо. Къщичка и градина. И две кучета. Да видиш само как ми лижат ръцете, а техните кученца, ах. Примус, сигурно няма нищо по-хубаво на света! Вземеш ги в скута си, милваш ги и не мислиш за нищо, за нищо не се грижиш, докато залезе слънцето; като станеш после, имаш чувството, че си направил сто пъти повече, отколкото когато си свършил много работа. Не, наистина аз за нищо не ставам. Не зная каква съм такава.
	__Примус__. Хубава си.
	__Хелена__. Аз? Ух, Примус, какви ги приказваш?
	__Примус__. Повярвай ми, Хелена, аз съм по-силен от всички роботи.
	__Хелена__ (пред огледалото). Аз хубава? Ах, тези ужасни коси, да можех да си сложа нещо в тях! Знаеш ли, в градината аз винаги си слагам в косите цветя, но там няма огледало, няма никой. (Накланя се към огледалото.) Ти? Хубава? Защо хубава? Хубави ли са косите, които само те измъчват? Хубави ли са очите, които затваряш? Хубави ли са устните, които прехапваш до болка? Какво е това? Защо ти е да бъдеш хубава? (Вижда в огледалото Примус.) Примус, ти ли си? Ела тука, нека бъдем в огледалото един до друг! Погледни, твоята глава не е като моята, имаш други рамене, други устни… Ах, Примус, защо страниш от мен? Защо трябва да тичам подир теб по цял ден? И при това казваш, че съм хубава!
	__Примус__. Ти бягаш от мен, Хелена.
	__Хелена__. Как си се сресал? Я да видя. _(Заравя ръце в косите му.)_ Ииии, Примус, никого не чувствувам така при докосване, както тебе! Чакай, трябва да бъдеш хубав! _(Взема от умивалника гребен и реши косите му към челото.)_
	Примус. Не ти ли се случва понякога, Хелена, изведнъж да ти затупка сърцето: сега, сега сигурно ще стане нещо…
	__Хелена__ _(започва да се смее)_. Виж се!
	__Алквист__ _(става)_. Какво… какво, смях? Хора? Кой се е върнал?
	__Хелена__ _(изпуска гребена)_. Какво може да се е случило с нас, Примус?
	__Алквист__ _(пристъпва, олюлявайки се, към тях)_. Хора? Вие… вие… вие сте хора? _(Хелена извиква и се отдръпва.)_
	__Алквист__. Вие годеници ли сте? Хора? Откъде се връщате? _(Опипва Примус.)_ Кой сте вие?
	__Примус__. Робот Примус.
	__Алквист__. Как? Дай да те видя, момиче! Коя си ти?
	__Примус__. Робот Хелена.
	__Алквист__. Робот? Обърни се! Какво, ти се срамуваш? (Хваща я за рамото.) Дай да те видя, роботе!
	__Примус__. Хей, господине, оставете я!
	__Алквист__. Какво, ти я пазиш?… Излез навън, момиче! _(Хелена изтичва.)_
	__Примус__. Не знаехме, господине, че спиш тук.
	__Алквист__. Кога е произведена?
	__Примус__. Преди две години.
	__Алквист__. От доктор Гал?
	__Примус__. Да, както и аз.
	__Алквист__. Тогава значи, мили Примус, аз… аз трябва да правя опити с роботите на Гал. От това зависи всичко по-нататък, разбираш ли?
	__Примус__. Да.
	__Алквист__. Добре, доведи това момиче в анатомическата зала. Ще му направя дисекция.
	__Примус__. На Хелена?
	__Алквист__. Разбира се, нали ти казах? Иди приготви всичко. Хайде, ще приготвиш ли? Или трябва да повикам други да я доведат?
	__Примус__ _(вдига тежък пестник)_. Помръднеш ли се, ще ги разбия главата!
	__Алквист__. Ами че разбий я! Само се опитай да я разбиеш! Какво ще правят тогава роботите?
	__Примус__ _(пада на колене)_. Господине, вземи мен! Аз съм направен точно така, както и тя, от същата материя, в същия ден! Вземи моя живот, господине! _(Разтваря си куртката.)_ Режи тука, тука!
	__Алквист__. Върви, аз искам да направя дисекция на Хелена. Хайде, бързо.
	__Примус__. Вземи мен вместо нея; режи тези гърди — звук не ще издам, нито ще въздъхна дори! Вземи сто пъти моя живот…
	__Алквист__. Не бързай толкова, момче. Не бъди толкова щедър. Нима не искаш да живееш?
	__Примус__. Без нея не. Без нея не искам, господине. Не убивай Хелена! Какво ти струва да вземеш моя живот?
	__Алквист__ _(докосва нежно главата му)_. Хм, не знам… Слушай, момче, помисли си хубаво. Трудно е да се умре. А да живееш, виждаш ли, да живееш е много хубаво.
	Примус _(става)_. Режи, господине, не се страхувай. Аз съм по-силен от нея.
	__Алквист__ _(звъни)_. Ах, Примус, и аз съм бил млад, макар и много отдавна! Не се бой за Хелена — нищо няма да й се случи.
	__Примус__ _(закопчава куртката си)_. Отивам, господине.
	__Алквист__. Чакай! _(Влиза Хелена.)_ Ела да те видя, момиче! Значи ти си Хелена? _(Милва я по косата.)_ Не бой се, не се отдръпвай. Помниш ли госпожа Доминова? Ах. Хелена, какви коси имаше тя! Не, не, ти не искаш да ме погледнеш. Е, момиче, разтребена ли е анатомическата зала?
	__Хелена__. Да, господине.
	__Алквист__. Добре. Ще ми помогнеш, нали? Ще направя дисекция на Примус.
	__Хелена__ _(изпищява)_. На Примус?
	__Алквист__. Е, да, да. Трябва да го направя, нали разбираш? Всъщност… исках… да направя дисекция на теб, но Примус се предложи вместо теб.
	__Хелена__ _(закрива лицето си)_. Примус ли?
	__Алквист__. Разбира се, какво от това? Ах, дете мое, ти можеш да плачеш? Кажи, какво значение има някакъв си Примус?
	__Примус__. Не я измъчвай, господине!
	__Алквист__. Тихо, Примус, тихо!… Защо са тези сълзи? Чудо голямо, че Примус няма да го има. За една седмица ще го забравиш. Бъди доволна, че живееш.
	__Хелена__ _(тихо)_. Ще отида аз.
	__Алквист__. Къде?
	__Хелена__. Да ми направиш дисекция.
	__Алквист__. На теб? Ти си хубава, Хелена. Ще бъде жалко за теб.
	__Хелена__. Ще отида. _(Примус и препречва пътя.)_ Пусни ме. Примус, пусни ме аз да отида там!
	__Примус__. Няма да отидеш, Хелена! Моля ти се, излез, не бива да оставаш тук!
	__Хелена__. Ще се хвърля от прозореца, Примус! Отидеш ли там, ще се хвърля от прозореца!
	__Примус__ _(задържа я)_. Няма да те пусна! _(Към Алквист.)_ Никого няма да убиеш, старико!
	__Алквист__. Защо?
	__Примус__. Ние… ние… си принадлежим.
	__Алквист__. Ти го каза! _(Отваря средната врата.)_ Тихо! Вървете!
	__Примус__. Къде?
	__Алквист__ _(шепнешком)_. Където искате. Хелена, води го! _(Избутва ги навън.)_ Върви, Адаме, върви, Ево; ти ще му бъдеш жена. Бъди й мъж. Примус! (Затваря след тях.) Благословени дни! _(Отправя се па пръсти към масата и излива епруветките на земята.)_ Празник, ден шести! _(Сяда пред бюрото, хвърля книги на земята; после отваря Библията и чете.)_ „И сътвори Бог човека по Свой образ, по Божий образ го сътвори; мъж и жена ги сътвори. И благослови ги Бог, като им рече: плодете се и множете се, пълнете земята и обладайте я, и господарувайте над морските риби и над зверовете, над небесните птици и над всякакъв добитък, над цялата земя, и над всякакви животни, които пълзя! но земята. _(Става.)_ И видя Бог всичко, що създаде, и ето, беше твърде добро. Биде вечер, биде утро — ден шести.“ _(Отива и средата на стаята.)_ Ден шести! Ден на милосърдието. _(Пада па колене.)_ Сега освободи, господи, своя слуга… своя най-излишен слуга Алквист. Росум, Фабри, Гал, велики откриватели, какво е великото във вашето откритие в сравнение с тази девойка, с този младеж, с тази първа двойка, която откри любовта, плача, усмивката на любовта, обичта между мъжа и жената? Природо, природо, животът не ще загине! Приятели. Хелена, животът не ще загине! Ще се зачене пак от любов, ще се зачене гол и мъничък; ще се прихване в пустинята и не ще му послужат за нищо градовете и фабриките, не ще му послужи за нищо нашето изкуство, нашите идеи и все пак не ще загине! Само ние загинахме. Ще рухнат домове и машини, ще се разпаднат системи и имена велики ще опадат като листа; само ти, любов, ще разцъфтиш над руините и ще повериш на ветровете семето на живота. Сега освободи, господи, своя слуга в мир; защото очите ми съзряха… съзряха… спасението твое чрез любовта и животът не ще загине! _(Става.)_ Не ще загине! _(Разперва ръце.)_ Не ще загине!

	Завеса.

	1920 година
