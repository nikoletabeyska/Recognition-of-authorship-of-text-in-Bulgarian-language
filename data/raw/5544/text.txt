
	Отново ще настъпи златен век,
	завръщат се годините щастливи:
	като змия пред пролетния ек
	земята хвърля дрехите си сиви.
	И всеки храм, и всеки трон поломен
	едва мъжди като забравен спомен.

	Елада пак издига върхове
	сред по-спокойни, стихнали води.
	И нов Пеней*1 потоците зове,
	[*1 Пеней — река в Тесалия, която прекосява долината Темпи и се влива в Солунския залив.]
	изгреят ли предутринни звезди.
	По-китна Темпи*2 днес се зеленее,
	[*2 Темпи — долина, врязана дълбоко между планините Олимп и Осса; от древни времена прочута с 	красотата си.]
	Цикладите*3 младеят сред Егея.
	[*3 Циклади — група острови в Бяло море.]

	По-гордо „Арго“* в бурите хвърчи,
	[* Арго — корабът, с който Язон тръгнал да странства, дирейки златното руно.]
	в Колхида нова плячка тай намира
	И нов Орфей с разплакани очи
	обича, пее, страда и умира.
	Друг Одисей Калипсо ще напусне,
	към родната Итака ще се впусне.

	О, в Троя не ровете из пръстта:
	смъртта и днес царува по земята.
	С отрова не хабете радостта,
	що носи на борците свободата,
	макар че по-коварен Сфинкс убива
	с загадки, непознати и за Тива.

	Тук друга Атина ще се въздигне
	и само славата й величава
	до времената бъдни ще достигне.
	Нали тук нищо вечно не остава
	освен руини, скрити във земята,
	и светла мъдрост — дар от небесата?

	След дълъг сън Сатурн* и Афродита
	[* Сатурн — царството на Сатурн се смята като епоха на изобилие, правда и свобода.]
	по-умни ще възкръснат, по-добри
	от множеството божества, които
	човек несъвършени сътвори.
	Пред тях ще носят вече не кръвта
	на жертвите, а радостни цветя.

	О, спри! Омразата, ако се върне с тях?
	Не бива пак — убийства и страдания!
	До дъно не допивай — имай страх
	от чашата е зловещи предсказания!
	Светът е морен от изстрадани години,
	той мир ще найде, или ще загине!

	1821


	_(Шели написва драматичната поема „Елада“ в 1821 година, годината, когато свободолюбива Европа със съчувствие следи героичните усилия на гръцкия народ да извоюва свободата си.)_
