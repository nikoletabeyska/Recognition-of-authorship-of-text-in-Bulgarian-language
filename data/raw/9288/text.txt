
	За мен недей нарежда, мамо,
	над неразчупената пита
	Прости ми — два живота нямам,
	а как в един да се наскитам?

	Късмет ме е родил на нива —
	да сея в изгревите диря.
	В подкова вятъра да свивам
	и като луд щурец да свиря.

	Недей оплаква младостта ми —
	какво ли съм изгубил в нея,
	щом пак без обич и без рани
	не мога ден да преживея.

	Прощавай, че и утре рано
	без сърп през нивата ще мина.
	Щурец жътвар не става, мамо,
	а сватби винаги ще има…

