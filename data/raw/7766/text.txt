
	СВЕТКАВИЦИ на мойта ранна нощ
	и пламъци на мойта странна младост,
	бъдете ми в тъмите верен вожд
	бъдете ми в тъмите нова радост!

	Аз слизам от незнайни върхове
	в усоите на мрачни преизподни
	и моите безбурни бленове
	са бленове лазурни и безплодни.

	Аз дебнех сенките на ведър сън
	сред зноен ден, сред трепнала омара,
	душата ми не лъхна сватбен звън,
	но не угасна скръбната ми вяра,

	че в светъл час, над бури и мъгла,
	безмълвни, примирени и безгрешни,
	утехата на мойта орис зла
	отново възродени ще ви срещне,

	светкавици на мойта ранна нощ
	и зарници на мойта странна младост…
	Бъдете ми в тъмите верен вожд,
	бъдете ми в тъмите нова радост!

