
	Когато майска нощ покрие тъжно
	с косите си разпуснати земята,
	и понесат зефири ароматни
	въздишките потайни на цветята,
	и сълзи като милион брилянти
	избликнат и поръсят небосвода —
	тогаз
	как дивно се възраждам аз
	сред майката природа!

	Тогаз и в моите гърди заглъхва
	шумът на дневни суети;
	тогаз и в моите гърди въздишат
	безименници рой мечти;
	и в моите гърди избликват сълзи,
	топи се грейнала душа:
	щастлива,
	душата ми копнееща се слива
	с великата копнееща душа
	на майката природа…

	И чезна аз в копнението вечно
	на мисълта сред тайната дълбока,
	и чезна аз в копнението свято
	на тайната сред мисълта висока,
	и падам на колени и подигам
	отслабнали ръце към небосвода:
	смирен,
	духът се моли, възроден
	сред майката природа!

	Тогаз духът в смирение разбира
	тъмата в толкоз светлина;
	тогаз духът в смирение постига
	зарята в толкоз тъмнина; —
	и аз горя сред пламъците нежни
	на вечната душа — и мра:
	унесен,
	аз тихо глъхна, като тиха песен —
	в прохладна сладост на гърдите мра
	на майката природа…

