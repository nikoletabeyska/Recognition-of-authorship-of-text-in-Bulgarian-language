
	Светът, животът и не знам кое —
	Така нареченото битие —
	Със всичко, всякак и по всяко време
	Връхлита върху мойте сетива
	И ме превръща цял във тетива,
	Във лък, в стрела и в прицел. Точно мене.

	И как се случва все така, не знам,
	Но, сам — стрела, се самоцеля сам.
	Стрелата — моя, чуждо — острието.
	Ах, острие, направено от свят,
	От жал по ближен, от тъжа по брат,
	От хорско тъмно и от хорско светло.

	Светът, все още в нравите си зли,
	Ръмжи, врагува, в злоби се дели,
	Братоубийствен, се самоубива.
	Уж той се трепе в разпрата си зла,
	А всяка гневна негова стрела
	Като в мишена в мене се забива.

