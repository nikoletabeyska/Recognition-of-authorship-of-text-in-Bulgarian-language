
	I

	На царски пир голям
		сатрапите шумят;
	хиляда лампи там
		като слънца блестят.
	За всеки е бокал
		от злато отреден —
	свещеният метал
		е с вино осквернен.

	II

	И всеки изведнъж
		уплашено съзря
	една ръка на мъж
		стената как допря
	и странни букви как
		по нея зареди,
	и като жезъл пак
		след туй ги проследи.

	III

	И царят се смути,
		треперейки от страх,
	и пира прекрати,
		и каза блед и плах:
	— При мен да доведат
		най-мъдрите тозчас;
	и нека разчетат
		те надписа за нас.

	IV

	Халдейската страна
		се слави с мъдреци,
	но никой не узна
		ни ред какво гласи.
	Бе Вавилон прочут
		с гадатели добри,
	но дългият им труд
		пак нищо не откри.

	V

	Един пленен младеж
		узна заповедта
	и надписа зловещ
		разчете през нощта.
	В салона светъл сам
		той тайната разкри.
	Пророчеството там
		се сбъдна призори:

	VI

	„Цар Балтазар* без бой
	[* Балтазар /Валтасар/ — халдейски цар, който по време на един пир вижда върху стената ръка, която изписва думите: „Мене, мене, текел, упарсин.“ Пророк Даниил разчита тайнственото послание: „Изброи Бог царството ти и му тури край.“ Същата нощ Даниил става трети властник в царството, а Балтазар е убит. (Книга на пророк Даниила, гл. 5) Бел. ред.]
		ще падне повален;
	ненужен прах е той
		под плащ-саван червен;
	пред царския чертог
		мидиец вече бди;
	на трона му висок
		персиецът седи!“

	1815

