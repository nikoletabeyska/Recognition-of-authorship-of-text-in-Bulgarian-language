	Похвалил се царят, че неговите палати са най-високи, конете — най-бързи, а хазната му най-богата.
	— Пак си по-долу от мене, ваше величество! — рекъл му Малчо.
	— Как си позволяваш! — разсърдил се царят. — Че кое е по-високо от моите палати?
	— Очите ми, царю честити — спокойно отвърнал Малчо. — Те могат да стигнат и до най-високата звезда.
	— Така да бъде — склонил царят. — Но има ли нещо по-бързо от моите коне?
	— Мисълта ми, царю честити — поклонил се Малчо. — Само за миг тя може да пропътува целия свят.
	— Да речем, че е тъй — въздъхнал царят. — Но я ми посочи, сиромах такъв, по-голямо богатство от моята хазна!
	— Сърцето ми, ваше величество — усмихнал се Малчо. — То е побрало в себе си цялата земя българска, че и небето над нея със слънцето и всичките му други светила!
	Смръщил вежди царят и гневно се провикнал:
	— Излиза май, че всеки голтак стои по-горе от мене? Кажи поне, че и престола трябва да ти отстъпя!
	— Ще му дойде времето! — весело отвърнал Малчо и си тръгнал за село.
