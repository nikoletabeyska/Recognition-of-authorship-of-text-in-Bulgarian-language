	Тази сутрин се събудих късно. Пуснах телевизора. Повечето канали показваха изявления на президента. Предаваха и откъси от заседания на Сената. Бях сънен и не схващах за какво е цялата тази политическа дандания. Приготвих си закуска и седнах пред телевизора да кльопам. Постепенно започнах да разбирам за какво става дума. Президентът лично изказвал одобрението си, защото бил приет нов закон за проституцията и контрол над доходите, постъпващи от нея. Държавният глава най-после изпълнил едно от предизборните си обещания. Президентът формулирал и направил всичко възможно за прокарването на този закон. Сега бил много доволен от влизането му в сила.
	Законопроектът /в някои коментари противниците му иронично го наричаха закон „Люински“/ предвиждал увеличаване на данъците върху проституцията с двайсет процента. А това ще намали доходите ми с една пета.
	Защото аз съм жиголо. Висок съм около метър и деветдесет, имам леко мършав вид, но съм жилав. Боядисвам си косата червеникаворуса. Редовно ходя на маникюр, педикюр, фитнес и солариум. Правя си най-различни козметични процедури, всичко за което мога да се сетя. Също така редовно премахвам космите по тялото и лицето си. Мажа си брадата с кремове, които забавят растежа и.
	В нашата агенция често ми казват, че съм най-красивия измежду колегите си. Доказва го фактът, че аз имам най-много клиентки. Някои от тях са съпруги на високопоставени /известни/ личности. Други са просто заможни, но самотни жени. Жадуващи за малко топлина.
	Никога не се занимавам с повече от една клиентка на вечер. Така съм сигурен, че ще мога да я задоволя напълно.
	По отношение на професията си съм напълно дискретен. Жените, които ме посещават са сигурни, че няма да разкрия имената им на никой. Знаят, че съм коректен с тях. И няма да реша да ги шантажирам. Било чрез снимки, било чрез записи с видеокамера.

	* * *

	— Не искам да преспиваме в хотел, понеже може да ме разпознаят.
	— Знаете ли какъв риск поемате, госпожо Президентша?
	— Искам да бъда обслужена и ще ви заплатя добре.
	— А вашата охрана?
	— Измъкнах се от тия грозници. Сега ще спреш ли да задаваш въпроси?!
	Може би някой ме е препоръчал. Може и тя сама да ме е избрала по каталога в агенцията. Обаче срещу мен стоеше съпругата на най-влиятелния човек в държавата.
	Дойде самичка, с кола взета назаем от приятелка. Направо пристигна вкъщи, прикривайки по-голямата част от лицето си с някаква огромна шапка. Доста се изненадах. Бил съм с жени на сенатори. Бил съм с жени на конгресмени. Но не всеки следобед президентшата подещава хора с моята професия.
	Тя ме осведоми, че мъжът и постоянно бил зает с дипломатически ноти, проектозакони, поправки към закони или пък подготовка на войни за петрол. Отделил много време и на прокарването на новия закон за проституцията. Горката президентша от доста време насам била самотна и незадоволена. Вече си мислела да потърси любовник измежду личната си охрана. Те обаче до един имали свински или маймуноподобни физиономии. В крайна сметка, докато Първата Дама разгръщала някакъв всекидневник, прочела обява на нашата агенция.
	Както споменах по-горе, дискретността е основното ми качество. Ето защо няма да описвам как прекарах следобяда със съпругата на президента. Само ще отбележа, че в леглото е доста старомодна. Но пък за сметка на това — ненаситна. Малко преди да си тръгне, тя недискретно попита: „Колко?“ Казах и цена пет пъти по-голяма от тази, която взимам на чужденки.
	— Доволна съм. Ще взема да ти стана редовна клиентка, миличък.
	— Нямам нищо против. Само че и двамата трябва да вземаме особени предпазни мерки.
	— Следващият път ще те предупредя преди да дойда.
	— Обади се от някой уличен телефон. Така е по-малко вероятно да те подслушат.
	Както виждате, не е лошо да си жиголо. Посещават ме различни жени. От не особено заможни /едва събрали пари за един сеанс/ та чак до тези, които виждате всеки ден по телевизора. Достъпни са ми неща, които не всеки може да си позволи. Лошото е, че този проклет закон ще ореже приходите ми с една пета.
	Е, вече си имам нов източник на доходи. Тя е платежоспособна. Едно вдигане на тарифата специално за нея няма да и направи особено впечатление.
