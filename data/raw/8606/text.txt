

	На С.


	Сама, невикана, нечакана,
	незнайно как и откъде —
	една Снежанка светка в мрака ми —
	жадуваната, ти, дойде.
	Аз знаех: някъде те има и
	навярно през света студен
	аз съм вървял към теб с незримата
	обреченост, че някой ден
	безименните наши пътища
	и стъпки ще се пресекат.
	Часът дойде да мен да бъдеш ти,
	а пътят свърши. Дълъг път
	между ни е лежал в мъртвилото.
	Та ето ни със теб сега
	един до друг и аз в безсилие
	мълча във смут, мълча в тъга.
	Не знам дали са нужни думите…
	О, и без техния брътвеж
	говорещото ми безумие
	отлично ти ще разбереш.

	01.03.1991 г.

