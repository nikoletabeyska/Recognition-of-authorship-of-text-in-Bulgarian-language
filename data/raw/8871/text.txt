	Върви лъжец от село на село, та лъже, върви брат му ден по-късно по него, та маже.
	__Лъжецът.__ Като идех насам, видях едно яйце, голямо, голямо, та чак прохода на планината затиснало. Цял ден обикалях — не можах да го заобиколя.
	__Селяните.__ Бре, истина ли думаш! Много чудеса сме чули, но такова не сме и сънували.
	__Братът.__ Що е право — право. Яйце не видях, ама видях една птица голяма, голяма — цялата планина засенила с крилата си, та и полето до половина. Цял ден по сянка вървях.
	__Селяните.__ А-а — това яйце трябва да е от тая птица.
	Върви лъжец от село на село, та лъже, върви брат му ден по-късно по него, та маже.
	__Лъжецът.__ Като вървях, братя мои, из полето, сви се една буря, един вятър — мен лъжа, вам истина — завъртя един керван от триста магарета, та чак ги в небесата дигна!
	__Селяните.__ Бре, човече, що думаш! Такова чудо видяло ли се е?
	__Братът.__ Що е право — право. Буря и вятър не видях, но днес, като идех насам, съгледах, че от небето самари падаха.
	__Селяните.__ А-а — видиш ли, тия самари са от ония магарета.
	Върви лъжец от село на село, та лъже, върви брат му ден по-късно по него, та маже.
	__Лъжецът.__ Видях, братя, една кула висока, висока, та върхът й се не види. Преди три години майсторът й турнал чучула и тръгнал да слиза, а още го няма.
	__Селяните.__ Тю бре — да не повярва човек!
	__Братът.__ Как да не повярва. Днес, като минавах оттам, видях, че падна една брадва. Кога е изпусната, не знам, ама докато да падне, дръжката й бе изгнила.
	__Селяните.__ Бре! — Майсторът трябва да я е изпуснал на слизане.
