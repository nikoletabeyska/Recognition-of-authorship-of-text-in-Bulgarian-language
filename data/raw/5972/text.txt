
	Брезите се отърсват пак
	от синьото мълчание
	на своите листа
	и тъмни като сенките
	във листени обятия
	попиват вечерта.

	Разрошени от щастие,
	те клони омастилени
	разтърсват като в бяг
	и дръзки като птиците,
	плетат гнезда за вятъра
	и есенния мрак.

	Че слънцето, надменното,
	блестящо като бял живак
	по рибешки мълчи
	и хората, забързани
	не виждат красотата и
	добрите им очи.

	А вечер те отърсват се
	от синьото мълчание
	на своите листа
	и будни като сенките,
	и мойте сини сънища,
	се сливат с вечерта.

