

	На брат ми Георги


	Ей, от дъното на равнината —
		край реки и гари светли
	с писъци протяжни идват,
	глъхнат влаковете есенни сега
	и с човешки дъх разнасят
	порива на дъждове и ветри
	и отблясъци от лятото
	с искрящата озонова дъга.
	И през кърпички размахани
	над хорски сълзи и възторзи
	яростно огъват се посоките,
	разделят се и сливат тук —
	върху черните, опалени от люти,
	бели мълнии — коловози,
	над които денем слънцето
	люлее пламналия си юмрук.

	И безкрайно влаковете
	през живота ми дълбоко стенат,
	и ритмично тласкат буйната си кръв
	през Дунавската равнина.

	Днес отнасят моите седмици —
	от кратко слънце осветени —
	да ми върнат утре нежен сняг
	от север с тежките си рамена.

	Неуморно срещу тази гара
	влаковете дишат с ноздри
	и аз викам свойто име,
	те го газят с грохот
	и валма от дим,
	докато се радвам на ръка,
	случайно махнала за поздрав
	изпод жълтото перде,
	раздърпано от вихъра неукротим.

