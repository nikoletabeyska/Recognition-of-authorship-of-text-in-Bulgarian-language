
	В градината на мама нямаше случайни цветя.
	Подредени в достъпен хаос
	те поливаха душата ми с аромати,
	галеха уморените ми сетива,
	учеха ме на търпимост и смирение.
	В цялата ни човешка нетрайност
	те цъфтяха и прецъфтяваха,
	живееха и умираха достойно —
	като стопанката си.
	Но никога случайни.
	Никога — случайни…

	Толкова много любов.
	Толкова напукани длани!
	Толкова спотаена нежност!
	Затова пораснах силна и зная себе си,
	защото в двора на мама
	нямаше случайни цветя.

	А днес — в същата тая градина
	ме посреща подрязания райграс на настоящето,
	с изцъкленото зелено
				на своята еднаквост.
	Няма на какво да ме научи.
	Нищо не ми казва.
	Не носи спомен,
	а само споделена самота.
	Адресът е същият.
	Но… това не е градината на мама.
	Случайно ли съм свърнала насам?
	Объркала ли съм посоките?
	Кого ли търся?!

	В градината на мама
	нямаше случайни цветя.
	Затова днес — аз умея да обичам!

