
	Народа е потънал в кръв,
	народа плаче, пъшка,
	а той — народния водач,
	жената си прегръща.
		Народа е разпят на кръст,
		прободен е в ребрата,
		а той — народния водач,
		целува си жената.
	И милва я, и дума й
	любовни, сладки думи,
	и в тоя час изменника
	клетвите си не помни.
		Не помни той, че се е клел
		да мре зарад свобода.
		Честит — забравил той сега
		и клетви, и народа.
	Прегърнал си женицата,
	целува я в очите,
	и дума й: „Ще станеме,
	мой мила, ний честити.
		Ще найда аз пари безчет,
		ще ти купя елмази,
		па нека казва кой що ще,
		нека света ни мрази!“
	А турците колят, бесят
	народа разбунтуван;
	горят села, секат деца,
	правят разврат нечуван.
		Посърнали сюрмасите,
		към планината гледат,
		но няма там Войводата —
		живее той във Белград.

	Букурещ, октомври 1875 год.

