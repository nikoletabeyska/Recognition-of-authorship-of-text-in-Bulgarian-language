
	I
	Прости мъртвило, роден край, прости!
	Пред мене нов живот се днес открива,
	с нов трепет се сърцето ми опива,
	и моят дух неудържим лети
	към щастие — към бури и вълненйя?
	Пиян съм аз от мойте младини!
	Тъй хубаво е всичко окол мене!
	Жени и вино! Вино и жени!

	II
	Колиба кривнала е ваший храм,
	кандило слънцето ви е… — Плъзнете
	по призраци, а мене оставете
	да поживея, както аз си знам:
	в безумства и вов вихрени наслади!
	И погребалний ми ли чуйте звън,
	не ме окайвайте, че сили млади
	прахосал съм: то беше дивен сън!

	III
	О, нека отлети живот крилат —
	ала със пълна чаша във ръката,
	кога тъй сладостно шуми главата,
	когато цял е в рози Божий свят!
	И нека отлежала се отпусне
	на топломраморните й гърди,
	несвестно нека шепнат бледни устни:
	— Ах, тихичко ми пей, не ме буди!…

	1897, 1939

