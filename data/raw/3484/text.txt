
	Срещнал паякът на пътя слона и му рекъл:
	— Ти само изглеждаш силен, а аз мога да те надвия.
	— Как ще направиш това? — попитал слонът.
	— Почакай до петък, ще ти покажа.
	Отишъл паякът при хипопотама и му рекъл:
	— Ти само изглеждаш силен, а аз мога да ти надвия.
	— Че как ти, дребосък, ще направиш това?
	— Хайде да се срещнем в петък на брега на реката и аз ще ти покажа — отговорил паякът.
	Дошъл петък. Паякът приготвил дълго въже и повикал слона:
	— Хайде да видим кой е по-силен от нас! Завързал паякът слона за единия край на въжето и рекъл:
	— А аз ще отида на другия бряг на реката. Там срещнал хипопотама и го вързал за другия край на въжето. Паякът се скрил, а слонът и хипопотамът взели да дърпат въжето всеки към себе си. И така теглили от сутринта до вечерта. А през това време паякът се промъкнал тихичко в дома си и спокойно си почивал.
	Най-сетне на слона му омръзнало. Той преминал на другия бряг и за свое учудване намерил там хипопотама.
	— Кой те върза тук? — попитал слонът.
	— Паякът — отговорил хипопотамът. — А тебе кой те върза оттатък?
	— Пак паякът! Е, хубаво, сега вече той няма да си търси храна в гората!
	— И нека не взима вода от реката — добавил хипопотамът.
	На другия ден паякът навлякъл овча кожа и отишъл в гората.
	Чул слонът, че някой шумоли в храстите, и попитал:
	— Кой е?
	— Аз съм — овцата. Скарах се с паяка и исках да го ритна и изведнъж кракът ми се вдърви. Опитах се да го ритна с другия крак — и с него се случи същото.
	— Така, така — рекъл слонът. — Исках да си отмъстя на паяка за хитрините му, но виждам сега, че е по-добре да си запазя приятелството с него.
	Продължил паякът по-нататък и срещнал хипопотама.
	— Кой е? — попитал хипопотамът.
	— Аз съм — овцата. Поскарахме се с паяка и оттогава краката ми се вдървиха, едва се движа.
	— Виж какво било! — рекъл хипопотамът. — Тогава по-добре да престана да враждувам с паяка и да се постарая да се сприятеля с него.
	Върнал се паякът в къщи, съблякъл овчата кожа, яхнал един кон и препуснал при слона:
	— Чух, че си искал да се бориш с мене?
	— Не, не — уплашил се слонът.
	— Хубаво, за тебе ще е по-добре така.
	Отишъл паякът при хипопотама:
	— Разправят, че си се канел да се бориш с мене?
	— Не, не, искам да стана твой приятел — отговорил хипопотамът.
	Оттогава никой не пречил на паяка да си търси храна в гората и да взима вода от реката.
