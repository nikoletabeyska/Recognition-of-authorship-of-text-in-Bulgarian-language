	Ние сме страна на самураи.
	Самураите на Балканите.
	Най-напред бяхме белгийците на Балканите, след това прусаците на Балканите, а сега сме самураите.
	Може би един ден ще бъдем българите на Балканите.
	Като истински самураи и ние не работим нищо.
	Предпочитаме през цялото време да се бием.
	Българският самурай се бие само в гърдите.
	И се размножава чрез делене.
	И противопоставяне.
	Той дава не обет, а обед за служба.
	Българският самурай е верен не на дадената дума, а на този, който дава думата.
	Той е винаги от страната на изгряващото слънце.
	И никога от страната на залязващото.
	Конят на българския самурай е троянски, любимото му оръжие е чадър, а ветрилото му прави априлски вятър.
	Той никога не употребява меча си — пази го за музея на революционното движение.
	Българският самурай вярва не в кармата, а в казармата. Кимоното на българския самурай преди беше от шаек, а сега е от американ.
	Българският самурай прави харакири на съседа си.
	Той обича не „хайку“, а хайки.
	Дори когато е с джапанки, българският самурай е бос.
	Българският самурай не бръсне никого. Даже главата си.
	И яде ластовичите гнезда заедно с ластовиците.
	Българският самурай винаги се смее последен.
	И се познава и под съдран чул.
	Той е прав, дори когато е легнал.
	Любимото му изкуство е бойното.
	Когато чуе думата „култура“, българският самурай се хваща не за пистолета, а за бюджета.
	И съкращава сумата.
	В предизборната си програма той обещава да превърне дори плачещите върби в смеещи се.
	И Черно море в Бяло.
	Паунът на българския самурай е едноцветен. Българският самурай е екологически чист, политически активен, социално слаб и сексуално силен.
	Той не гори, но поддържа горенето.
	Не яде треви, но където мине, трева не никне. Колкото повече сме самураи на Балканите, толкова по-малко ще бъдем българи в Европа.
