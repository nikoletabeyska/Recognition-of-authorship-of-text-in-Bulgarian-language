
	Обичам в селска къща да замръкна,
	да счупя топла пита на коляно.
	И спомените бавно да ме връщат
	там, дето бях и дето днес ме няма.

	Обичам полъха на южен вятър
	и в лекия вървеж посред житата,
	да дишам мириса на щедро лято,
	да виждам потна ризата на тате.

	Обичам две ръчички изведнъж
	около шията ми да се свият.
	И в мен като в баща и като в мъж,
	ще забушува обич с тройна сила.

	Обичам да стоя на кръстопът —
	едно начало с краища различни.
	Защото и когато нямам път,
	към обичта си пак ще се затичам.

