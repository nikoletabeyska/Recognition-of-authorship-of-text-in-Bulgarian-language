	За свободата бяха, но от страх
	те знамената свиха —
	да изберат за цар едно от тях
	животните решиха.

	Събраха се — от всеки вид и род —
	и партиите разни
	разпалиха се, пуснаха се в ход
	интриги безобразни.

	Деец в магарешкия комитет бе
	Марко Старовремски —
	със чер-червен-златист трицвет
	и дрехи чисто немски.

	Конете с малък, нерешаващ брой
	не вдигнаха трибуни.
	Смутени от магарешкия вой
	наведоха муцуни.

	Но кон за цар един предложи пак…
	Магарешкият председател тогава рипна,
	тропна гневно с крак
	и изрева: „Предател!

	Предател! Ясно в твоите черти
	личи си емигранта —
	не си магаре, а роден си ти
	от мръсна чужда кранта!

	На зебрата си внук — познавам аз
	по шарки, по походка,
	а в чуждия акцент на твоя глас
	звучи еврейска нотка.

	Дори и наш, но умен и студен
	да те търпя не мога.
	Ти с дух магарешки не си дарен,
	не вярваш и във бога.

	Но аз — магаре съм! С ума мъглив,
	с осанката юнашка,
	магаре съм със всеки косъм сив
	на своята опашка!

	Не френско муле със свободен прав,
	а немско съм магаре.
	Разбран, послушен, с гръб набит и здрав,
	родът ми много стар е.

	Дедите ми със бунтове и мъст
	не са се опетнили —
	пренасяли торби със бодър тръс,
	усмихнати и мили.

	И мирно кожите им днес лежат
	във гроба — сетно ложе —
	с нетленен дъх, над всинца нас
	те бдят там — от небето боже.

	О, вечна слава вам, деди!
	Амин! В мир яжте райско жито!
	От пътя ви не ще се отделим
	дори с едно копито.

	Блажен съм, че магаре се родих!
	От родна раса, сиво.
	От всички покриви извикал бих: —
	Магаре съм щастливо!

	Великото магаре, мой баща,
	и то е с родно име!
	На родно мляко вкусих сладостта
	от майчиното виме.

	Магаре съм! Кълна се тук пред вас —
	на моя скъп родител,
	на бащините магарии аз
	ще бъда продължител!

	Магарешки съвет ви давам тук
	да изберем магаре!
	Та в царството такова кой ли друг
	с достойнствата на цар е?

	Магарета, и-а, и-а-ра-ра!
	Не сме слуги на коня!
	Конете долу! Качвайте, у-ра,
	магарета на трона!“

	Тъй рече патриотът.
	Трепет див разнесе се в салона.
	Ревеше всеки родолюбец сив:
	„Магарето на трона!“

	Обкичиха магарешкия врат
	с венец за тази вярност,
	а той, честит, размахваше отзад
	опашка с благодарност.
