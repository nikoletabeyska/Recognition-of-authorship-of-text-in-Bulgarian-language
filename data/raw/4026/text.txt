	На райските двери почука веднъж
	нов гостенин, вече напуснал земята.
	Сановник висок и с висока заплата
	бил тук, на земята, покойният мъж.

	И Петър светията срещна го там,
	огледа го кротко и строго, па рече:
	„Отивай към рая, за там си, човече,
	аз тебе отдавна, отдавна те знам.“

	И белите ангели пейнаха: — Влез!
	И новият праведник в рая се втътри.
	Но чу се шушукане, ропот отвътре,
	пред Петра излязоха с гневен протест:

	— Как може такъв некадърен лентяй,
	безделник такъв да допуснете в рая?
	Каква справедливост тогава е тая,
	щом ей за такива предвижда се рай?

	И рече им Петър ключарят тогаз:
	— Спокойствие, братя и праведни люде.
	Недейте се сърди, недейте се чуди,
	че този човек е сега между вас.

	Да, той на земята лентяй е бил…
	Но я за момент представете си вие
	при този му сан и при таз простотия
	що пакост би сторил — да би работил!
