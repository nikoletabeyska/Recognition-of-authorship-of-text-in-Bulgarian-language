
	В небето има топли облаци.
	И в този слънчев ден,
	всред цъфналата пролет,
	разплакани момичета
	младежи ослепели водят.

	Несигурно върви един,
	усмихва се на своето момиче,
	не вижда нейните сълзи.

	С помръкнало лице пристъпя друг,
	притиска своята жена
	и тя му се усмихва
	през сълзи.

	Изправен там стои младеж
	със вдигната глава, с очи
	във слънцето.
	Момичето мълчи… Сълзи текат
	по нейното лице.

	Защо? За каква правда,
	за коя истина
	се биха те?

	1943, Виена

