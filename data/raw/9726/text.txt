
	Разбесня се в Българи’я
	Ремлинген-герой,
	като в бащина мошия
	коли, бие той.

	Конституцията души
	Ремлинген-герой
	и във пазвите си муши
	левове без брой.

	Той изпразнюва ковчега,
	Ремлинген-герой,
	та кога от нази бега,
	пак да прави лой.

	Казват, бил лъжлив, коварен
	Ремлинген-герой,
	но на своя господарин
	верен е копой.

	Хапе, лае и се зъби
	Ремлинген-герой
	и разпложда като гъби
	от шпиони рой.

	Тури всекиму окови
	Ремлинген-герой,
	под солдашки си подкови
	всичко тъпче той.

	В ръка носи кърпел дрянов
	Ремлинген-герой,
	даже верният Горбанов
	вчера яде бой.

	Няма нищо, харно прави
	Ремлинген-герой,
	в таз земя от въртоглави
	царят днес е той.

	Блъскай тиквите им глупи,
	удряй! Не се бой!
	Скоро й твойта ще се счупи,
	Ремлингене мой!

	Пловдив, 7 декември 1881

