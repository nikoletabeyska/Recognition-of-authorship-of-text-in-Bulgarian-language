
	Недей дума думи ледни,
	мойта вяра не убивай,
	кръгозорите ми бледни
	един по друг не затривай.

	Ох, жестоко е, жестоко
	тъй гърди ми да раздираш
	и съмнение дълбоко
	вдън душа ми да завираш.

	Ти отнимаш ми небето —
	друго — ми не би доставил! —
	Чуй, разбойникът в полето
	повеч зло не би направил!

	Нека бъдете проклети
	вий, убийци на душата,
	на душата, дето свети
	и ни дига в небесата!

	Вий, убийци на светото,
	що се крие у човека,
	на Вярата, на Доброто,
	на Великото във века,

	що с отрова на устата
	сейте смърт или паденье,
	и отсичате крилата
	на светото вдъхновенье.

