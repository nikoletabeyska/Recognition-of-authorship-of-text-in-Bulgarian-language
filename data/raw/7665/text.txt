

	На Екатерина Томова

	1
	Не питай къде е морето, което лети!
	Морето е всичко, в което си целия ти.
	До върха на косите си, твоите бивши коси,
	да си целия — иначе никой не ще те спаси.
	Ти сянка ще си, но не твоята сянка сега
	ще спасява делфина; напразно ще търси брега
	и напразно под синьото, пусто и страшно небе
	Антигона, сестра ти ще търси да те погребе.
	Не питай напразно морето, което лети —
	морето е всичко в което си целият ти.
	И какво че деветата твоя, последна вълна
	ще е синята някоя, пуста и страшна жена?
	Когато в морето си целия ти — прошепти
	„Ах, колко си хубава — колко си истинска ти!“.
	И тогава делфина във детската своя тъга
	ще се хвърли със целия теб на брега… На брега,
	ще вдигне лицето ти, твоето чисто лице,
	Антигона със траурно-властни и силни ръце.

	2
	Когато в морето си целия ти — запомни
	Да си целия ти във морето на своите дни.
	И смъртта ти (какво че отново надига се тя)?
	Че пасажа от скъпи удавници пак прелетя?
	Че отново си в пяната мраморна ти на една
	тишина — от последни усмивки — и имена?
	Ти до дъно изпий тишината — и отмини!
	Не е лакримарий морето на твоите дни!
	На ръцете си вярвай, на нозете си, ти си следа.
	Да си светла следа дори и в самата вода.
	И във въздуха, който полира водата, да си.
	В паметта му да си със развяти до болка коси.
	С „Бътерфлай“ прекоси на морето си ти паметта.
	Не залитай след шлейфа на бившите твои лета.
	Есента е пред теб! На Септември призивните дни.
	На Септември с усмивка ти златната котва вдигни.
	Сроди се със всичко, което живей, и лети.
	Със живота, във който си целия ти, само ти.
	И тогава не питай къде е морето. И есента.
	Къде е Медея? Медея… Прости ли ти тя?

	3
	Но наистина плаче ли тя? Продължава ли тя
	да сънува колхидските солници там, във нощта?
	Ах, когато в морето си целия ти — позволи
	свобода на сърцето си — колкото и да боли.
	Довери му се ти, нека то най-добре избере
	към какво да разгърне крилете си или да умре.
	Ти го следвай! Не падай! На стъпка от него бъди,
	със прозрачни, дори и за слепия, крехки гърди.
	Ти над свойто ранено сърце не плачи, не жали.
	Премълчи — и повярвай във всичко, което боли.
	И във всичко, достойно за болка — или за тъга.
	Ти не бързай! Докрай — заслужи на седефа мига.
	Да удари часа на седефа… Той с нежни ръце
	и със скокове нежни на пластове в твойте сърце,
	в твойто скръбно, ранено сърце да расте, да блести…
	И тогава — не питай къде е морето, което лети.
	Не тъгувай за своето име, което в нощта отлетя.
	Със морето, вълните… Вълна — анонимна е тя.

