
	А перлите приличат на сълзи.
	Дали, защото в болка са родени?
	По морско дъно мидата пълзи,
	но може да научи тебе, мене

	как в живота злото да надраснем,
	над тежка мъка да се извисим,
	сами да станем бисери прекрасни,
	когато с обич всяко зло простим.

	От песъчинка страдащата мида
	усеща остра болка във плътта,
	а после болката в седеф зазида
	и ражда бисерната красота,

	с достоен за страданието блясък.
	Съдбите на света — безброй вселени
	от болки във зрънцата пясък —
	потъват, никому несподелени.

	Сълзите ни са капките страдание,
	пречистено в душата — бисер бял.
	Напомнят тихо мъдрото послание —
	„Да си страдал, значи си живял!“

