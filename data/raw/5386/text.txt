	— Да се повика свидетеля Иван Стоянов Иванов — каза председателят на съда.
	Разсилният полуотвори вратата и извика в шумния коридор:
	— Иван Стоянов Иванов!
	— Тук! — обади се енергичен мъжки глас и в заседателната зала се втурна бързо и фамилиарно, като че е бил и пребил тук един среден ръст човек, полуселянин, полугражданин по облекло.
	Очите му хитро и бързо оглеждат съдии, подсъдими, адвокати, публика и спират върху председателя, спокойно чакащи.
	— Име, презиме, родом, години, женен и пр., и пр.? — задава автоматически стереотипните въпроси председателят.
	Иван Стоянов Иванов отговаря бързо и рязко като войник на всички въпроси, несмущаван от нищо.
	— Занятие? — попита председателят пак автоматически и бърза да премине към следния въпрос.
	— Партизанство — отговаря пак несмущаван от нищо свидетелят Иван Стоянов Иванов и гледа спокойно.
	Председателят прекъсна автоматическите си въпроси, както шофьорът спира кормилото, когато чуе гърмеж от спукване на гумата, повдигна глава, усмихна се снизходително и попита отново, като че не е чул отговора.
	— Какво, какво? Занятие?
	Публиката се размърда и зашушука. Секретарят вдигна молива и ръката му застана неподвижна във въздуха. Апатичните членове на съда, чиито духове досега обитаваха в астралните пространства, а по неподвижните им физиономии като че бе написано — омръзнал ни е светът от тия човешки разправии — се стреснаха.
	Изобщо отговорът на свидетеля подействува на всички в съда, както гърмежът на спуканата гума действува на пътниците в автомобила.
	А Иван Стоянов Иванов, без да забележи дори ефекта от това, което каза, отговори още по-твърдо на второто запитване на съдията:
	— Партизанство, господа съдии. По занятие партизанин.
	Сега настана вече обща веселост. Съдиите като никога се спогледаха по човешки, а към разшумялата се публика, където се чуха и високи смехове, останаха снизходителни и не направиха никаква забележка.
	Председателят на съда, сериозен човек, средна възраст, с оголяла глава, както му е реда, изгледа с особено любопитство свидетеля, който стоеше невъзмутимо, спря плавното течение на процеса и си позволи някои въпроси, които нямаха нищо общо с него. Адвокатите, за голямо учудване, не направиха нито възражения, нито протести.
	— Интересно занятие — каза председателят. — От колко години го упражнявате?
	— Откакто се знам, господин председателю. Не помня да не съм бил някога партизанин.
	— Е, къде учихте тоя занаят? — попита пак председателят.
	— Вродено ми е, господин съдия, в душата ми е вродено.
	— Да, но един вроден талант, за да се развие и стане занятие, все трябва да се изучава, да се упражнява Един майстор цигулар може ли да свири, ако не се изучи…
	— Тъй вярно, господин председателю. Моя занаят изучих по кръчмите, по вестниците, по селата, по градовете. Това е най-лесният занаят. Стига да имаш уста, да си играеш с думи — и готово.
	— Само това ли?
	Свидетелят се позамисли.
	— Не само това. Трябва да ти гори огън в душата. Трябва да знаеш да мразиш, да отричаш, да клеветиш, да пакостиш, да гониш противника до миша дупка. Това е страст, господин председателю, като ловджилъка, като комара, като пиянството. И това опива, и това наслаждава душата.
	— Но ти приписа на занаята си толкова лоши качества?
	— За борбата всичко е оправдано.
	— За какво се бориш? За правда, за идея, за България?
	— За партията.
	— От коя си партия?
	— Не е важно… Безразлично! Противникът ти определя положението.
	В публиката отново се чуха шушукания и смях.
	— Кой противник?
	— Оня в селото или в града, който е станал причина да му завиждаш за нещо, което ти не си и което никога няма да бъдеш. Щом ти загори веднаж душата от това, все ще се яви дяволът да те покръсти в някоя партия, и тогава… „прощавай, минало страдално“.
	Съдиите се спогледаха в недоумение. Председателят се усмихна снизходително. Той не можеше да разбере какъв човек стои пред него, смахнат или нормален.
	Ала ясният и открит поглед на свидетеля го убеждаваше настоятелно, че пред него стои съвсем нормален, със здрава мисъл в главата човек. Мисъл, напоена, натъпкана, бетонирана яката от съвременната общонародна интелигентност. Мисъл, оформена от вестниците, митингите, кръчмите, кафенетата, агитациите, събранията, конгресите, плакардите, лозунгите, интервютата, споровете, дневниците на Народното събрание — мисъл, минала с блестящ изпит всичките тия вратички на огромното училище за българско политическо възпитание, през което и последният простак излиза интелигентен и може да се мери с всички.
	Само едно беше останало в тая мисъл естествено, живо, свойствено на вечния българин: иронията, неуловимата ирония над себе си и над всичко в света.
	„Дано не изчезне и тя — помисли си съдията. — Здравият смисъл може би отново да възкръсне чрез нея.“
	— Е, доходен ли е тоя занаят? — попита председателят.
	— Съвсем не, господин председателю. Съсипа ме. Отчужди ме от работа, от деца, от семейство… Но не го оставям. Живея с него, той ми храни душата с надежди.
	— Какви надежди?
	— И аз не знам.
	Публиката пак зашумя.
	— Значи, как да те пишем по занаят?
	— Така. Партизанин.
	— Това занятие не е признато от закона.
	— То стои над закона.
	— Да те пишем „свободна професия“.
	— Не, пишете ме народна професия — усмихна се свидетелят.
	Председателят мина към разпит по процеса.
