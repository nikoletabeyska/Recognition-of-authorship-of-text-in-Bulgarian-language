

	На Александър Геров


	Всеки ден, всеки час, всеки миг
	в туй греховно и зло мироздание
	е един гърч, един стон, един вик,
	едно тъй нечовешко страдание.

	Боже, толкова ли грехове
	съм направил, та още държиш ме ти,
	та не скъсаш, не срежеш на две
	най-подир на живота ми нишката!…

	Ако трябва, на грях най-зловещ
	съм готов за това аз, безбожникът.
	Ще ти дам и молитва, и свещ,
	но вземи ми душата, тревожната.

	15. V. 1994 г.

