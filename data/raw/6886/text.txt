
	О, истини дълбоки,
	вий сили безответни,
	към вас тук стъпалата
	днес вярата сгради,
	товара облекчете
	на грехове столетни,
	робини що кърмиха
	на майчини гърди!

	О, истини дълбоки,
	вий, сили безпощадни,
	вдъхнете гняв и твърдост
	в събудений мъртвец!
	В душата тежка буря
	кънти, след знойно пладне,
	светкавици да водят
	без храм останал жрец!

	О, истини дълбоки,
	вий, силни искрометни,
	налейте мощ лъчиста
	у моя дух самин!
	Потисната отвсъде
	в борбата беззаветна,
	зове земята родна
	бездомен своя син!

