
	Не съм твой син, Византийо, но сявга,
	когато мина покрай тез места,
	де твойта мощ ликувала е нявга,
	неволно падам в горестна тъга.

	Пак две морета сливат тук вълни си
	и с светъл шум оглашат твоя бряг;
	но дворци не красят го. Кипариси
	днес там стърчат над грозен пущиняк.

	Пет века! И съдбата не менява
	жестокий жребий, с който те сломи.
	Щом нощ настъпи, кесар някой става

	из съсипните тъжни може би,
	но всуе вестта блага ожидава
	и с плач се връща в гроба си да спи.

