
	Под черната стряха на хижица ниска
	отмерен разнася се звън;
	възпламва, проблясва и бодро се киска
	червена купчинка огън.

	И пламъкът багри със пурпур мистичен
	изопнати здрави плещи:
	ковачът изправя се с чука челичен,
	желязото звънко трещи.

	Трептят и се сплитат искри многоцветни,
	съзвездия бликват за миг;
	изваян от бронз сякаш, ярко просветне
	и стъмни се старчески лик.

	А там, зад духалото, бледо момиче
	ритмично се клати и пей,
	венец златоискрен косите му кичи
	и плач в песента му се лей.

	Но вдига ковачът десница корава,
	звънтят наковалня и чук —
	желязото съска, искри разпилява
	и вие се в работен плуг.

	А пролет ще дойде, в полята ще звънне
	викът на работен орач
	и плугът ще плъзне над угари сънни
	сред синия утринен здрач.

	И всичко ще трепне сред изблик на нови
	надежди за слънце и плод,
	и плугът ще броди, събужда и рови
	земята за новий живот…

	Но удря ковачът със чука челичен
	и дъжд от искри той пилей,
	а там зад духалото бледо момиче
	ритмично се клати и пей.

