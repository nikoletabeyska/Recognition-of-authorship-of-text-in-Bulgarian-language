
	Моторът се затресе… И колата
	се плъзна по отъпкания сняг…
	И ти се взря за сетен път в стъклата,
	и ти за сетен път погледна пак.

	Какво ще гледаш? Ти нетърпеливо
	очакваше отдавна дълъг път…
	А в тоя час сърцето ти се свива,
	че в тоя час тъй хубав е градът.

	Училището, дворът, изпращачите
	останаха отзад, а отстрани
	надбягват се лудешката във здрача тих
	витрини, минувачи, светлини…

	И мерне се за миг — и пак изчезне
	познат прозорец, улица, трамвай.
	Тук всичко твое близко е излезнало
	в шпалир „На добър час!“ да пожелай.

	Довиждане, обичан град! Със здраве!
	Тъй хубав пред раздялата си ти!
	Довиждане! Ний няма да забравим
	как тая вечер целият блестиш.

	И там далече, в оная непозната
	унгарска заледена равнина,
	през тежките минути на войната
	пак ще ни сгрява твойта светлина.

	И аз откъсвам сетнята въздишка.
	Шофьорът е засилил скоростта.
	И аз изкозирувам по войнишки,
	и марш познат засвирвам със уста.

	Довиждане! Колата вече яха
	напред въз оснеженото шосе.
	Градът, назад останал, още маха
	за сбогом две премръзнали ръце.

	1946

