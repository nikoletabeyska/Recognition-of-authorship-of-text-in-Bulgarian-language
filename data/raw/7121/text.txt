
	Обичам те — въздушно нежна, в нежна младост,
	като на ангела сънят,
	и сън си ти вещателен за тиха радост
	в нерадостта на моя път,
	и първи път за изповед в сърце ридае
	доброто и грехът,
	и ето ден — и ето тъмнина е.

	Обичам те, защото плуваш в полумрака
	на своя неначенат ден,
	и мисля аз, че ти си Тя! — че тебе чака
	духът, години заблуден,
	и в океан мъгла се взирам и страдая,
	към тебе устремен,
	и ето ме на бездната на края.

	Обичам те, защото се усмихваш — кротка
	пред застрашителна съдба,
	и няма кой да чуе в устремена лодка
	предупредителна тръба,
	и няма да ме спре (защото аз те любя!)
	ни укор, ни молба —
	и себе и, и тебе да погубя…

