
	Предлагам на тогова да откажем
	народна пенсия.
	Заслугите му считам недостатъчни:
	две — три години уж бил ходил с Дякона
	/днес близък с Левски всеки трети пише се/;
	раняван бил в сражение със турците
	/не уточнява как, къде. Свидетели?/;
	спасявал знамена, спасявал селяни
	от турските пълчища при погромите
	/и тука не прилага доказателства/…
	А за това, че дъщеря му — малката,
	била пред гроба, че сина му някъде
	в занданите затрили, че от охтика
	жена му се споминала — възможно е!:
	животът по начало е страдание,
	а и не можем да помогнем всекиму.
	Накратко, в заключение: молбата му
	предлагам да отхвърлим, още повече,
	че много остро съди ни просителят.
	Не вас зачитам, пише, а България…

	Но, господа,
	не сме ли всички
	българи?

