	Живея в кладенец. Живея в кладенеца като дим. Като пара в каменното гърло. Неподвижен съм. Нищо не правя, само чакам. Горе виждам студените нощни и утринни звезди, виждам слънцето. И пея понякога древните песни на този свят, песни от времето на неговата младост. Как бих могъл да кажа какво съм, като и сам не знам? Съвсем не мога. Просто чакам. Аз съм мъгла, аз съм лунна светлина и памет. Печален съм и стар. Понякога падам като дъжд в кладенеца и там, където се отронват бистрите ми капки, водата подскача и се покрива с мрежеста паяжина. Чакам в прохладната тишина и ще дойде ден, когато вече не ще трябва да чакам.
	Утро. Чувам мощен гръм. Чувствам в далечината аромата на огън. Чувам стърженето на метал. Чакам. Цял съм слух. Аз съм слух.
	Гласове. Далече.
	— Всичко е наред!
	Един глас. Чужд глас. Непознат език, който не знам. Нито една позната дума. Слушам.
	— Пуснете навън хората.
	Скърцане на песъчинки.
	— Къде е знамето?
	— Тук, сър.
	— Добре, добре.
	Слънцето е високо в синьото небе, златните му лъчи изпълват кладенеца и аз увисвам в тях — невидимо облаче в топлата светлина.
	Гласове.
	— От името на правителството на Земята обявявам тази планета за Марсианска Територия, равно поделена между нациите.
	Какво говорят? Въртя се в слънчевите лъчи като колело, невидим и търпелив, златист и неуморим.
	— Какво е това?
	— Кладенец.
	— Точно така!
	— Ами да!
	Приближава се нещо топло. Над гърлото на кладенеца се навеждат три обекта и прохладата ми се издига към тях.
	— Виж ти!
	— Смяташ ли, че водата е хубава?
	— Ще видим.
	— Ей, някой да донесе шише и канап.
	Звук на отдалечаващи се стъпки. Забързани. Сега са приближаващи се.
	— Ето.
	Чакам.
	— Отпускаме. Леко.
	Шишето, проблясквайки, бавно се спуска, вързано за канапа. Водата потрепна и се набръчка, когато шишето я докосна и се напълни. Заиздигаха се в топлия въздух към отвора на кладенеца.
	— Ето. Искате ли да опитате водичката, Риджънт?
	— Дайте.
	— Какъв прекрасен кладенец! Погледнете как е построен! На колко години е, как мислите?
	— Бог знае. Когато вчера кацнахме там, в другия град, Смит каза, че вече десет хиляди години на Марс няма живот.
	— Като си помислиш само!
	— Е, Риджънт, как е водичката?
	— Чист кристал. Пийни една чашка.
	Плисък на вода под яркото слънце. Сега се нося като сивкава прах, подета от вятъра.
	— Какво има, Джоунз?
	— Не знам. Ужасно ме заболя глава. Без никакъв повод.
	— Нали не си пил от водата?
	— Не. Работата не е в нея. Просто се наведох над кладенеца и изведнъж главата ми пламна. Но вече съм по-добре.
	Сега знам кой съм.
	Името ми е Стивън Ленърд Джоунз, на двадесет и пет години съм и току-що съм долетял с ракета от планета, наречена Земя. А сега стоя с добрите си приятели Риджънт и Шоу край стар кладенец на планетата Марс.
	Гледам златистите си пръсти, загорели и здрави, оглеждам дългите си крака и сребристата си униформа, вглеждам се в приятелите си.
	— Какво стана, Джоунз? — питам те.
	— Нищо — казвам им, като ги гледам. — Наистина нищо.
	Колко е вкусна храната! Не съм ял вече десет хиляди години. Храната нежно гали езика ми, а виното, с която я преглъщам, сгрява. Чувам гласове. Съставям думи, които не разбирам и все пак някак си разбирам. Опитвам въздуха на вкус.
	— Какво става, Джоунз?
	Накланям тази своя глава настрана и отпускам ръце, които държат сребрист съд с храна. Достъпни са ми всички усещания.
	— За какво говорите? — пита този мой глас. Тази моя нова шега.
	— Дишаш странно, с покашляния — казва вторият човек.
	— Като че ли съм настинал — твърдя аз.
	— После ще отидеш при лекаря да те прегледа.
	Кимам и ми е приятно да кимам. Приятно е да правиш каквото и да е след десет хиляди години. Приятно е да дишаш въздух и да почувстваш как слънцето стопля плътта ти, все по-надълбоко и по-надълбоко. Приятно е да усетиш твърдата кост, тънкия скелет в сгрятата плът, приятно е да чуваш звуците много по-ясно, отколкото преди, много по-близко, отколкото там, в каменните глъбини на кладенеца. Стоя като омагьосан.
	— Ела на себе си, Джоунз. Хайде. Трябва да вървим.
	— Да — отвръщам, очарован от това, как думата се ражда на езика, как бавно и красиво пада във въдуха.
	Вървя. И да се върви е приятно. Изправям се и гледам земята. Тя е далече от очите и от главата. Като че ли живееш върху някаква прекрасна скала.
	Риджънт стои край каменния кладенец и гледа в него. Останалите, мърморейки нещо, се бяха отдалечили към сребристия кораб, от който се бяха появили.
	Чувствам пръстите си и усещам усмивката върху устните си.
	— Дълбок е — казвам.
	— Да.
	— Нарича се Кладенеца на душите.
	Риджънт вдига глава и ме гледа.
	— Откъде знаеш това?
	— Защо, нима не прилича?
	— Никога преди не съм чувал за Кладенеца на душите.
	— Това е място, където всички чакащи, които по-рано са имали плът, чакат и чакат безкрай — казвам, докосвайки ръцете му.

	* * *

	Пясъкът е огън, а корабът е сребърен огън в дневния зной. И да се чувства този зной, е приятно. Звукът от стъпките ми по твърдия пясък. Слушам. Шумът на вятъра и бученето на слънцето, изгарящо долината. Вдъхвам аромата на пламтящата по пладне ракета. Стоя под люка.
	— Къде е Риджънт? — пита някой.
	— Видях го край кладенеца — отвръщам аз.
	Един от тях тича към кладенеца.
	Започвам да треперя. Тихата разтърсваща тръпка, затаила се дълбоко вътре в мен, става все по-силна. И за първи път го чувам, като че ли той е бил погребан заедно с мен в кладенеца — дълбоко вътре в мен крещи глас тънък и изплашен. Гласът вика: "Пусни ме, пусни ме — и усещам, като че ли нещо се откъсва на воля, блъскат се врати в лабиринта, нещо тича по тъмните коридори и проходи, чуват се викове.
	— Риджънт е в кладенеца!
	Хората тичат. Тичам с тях, но ми е лошо и треперенето е направо неистово.
	— Сигурно е паднал. Джоунз, ти беше тук с него. Видя ли нещо, Джоунз? Е, казвай, момче!
	— Какво е станало, Джоунз?
	Падам на колене. Колко силно ме тресе!
	— Болен е. Ей, помогнете да го повдигнем.
	— От слънцето е.
	— Не — мърморя. — Не е от слънцето.
	Полагат ме по гръб — гърчовете приличат на земетресение и гласът, скрит дълбоко в мен, крещи: „Това е Джоунз, това съм аз, това не е той, това не е той, не му вярвайте, пуснете ме, пуснете ме!“ И гледам наведените фигури и мигам. Докосват китките ми.
	— Пулсът му е ускорен.
	Затварям очи. Виковете стихват. Треперенето престава.
	Освободен се издигам като в прохладен кладенец.
	— Мъртъв е — казва някой.
	— Джоунз умря.
	— От какво?
	— Изглежда от шок.
	— От какъв шок? — питам аз. Наричат ме Сешънз, устните ми трудно се мърдат и аз съм капитан на тези хора. Стоя сред тях и гледам надолу, към тялото, което лежи и изстива на пясъка. Хващам се за главата с две ръце.
	— Капитане!
	— Нищо! — крещя аз. — Просто главоболие. Всичко ще се оправи.
	„Е, е — шепна. — Сега всичко е наред.“
	— По-добре е да отидем на сянка, сър.
	— Да — казвам, гледайки отгоре Джоунз. — Не трябваше да идваме. Марс не ни иска.
	Носим тялото към кораба, а дълбоко вътре в мен креши нов глас, искайки свобода.
	„Помощ, помощ… — звучи някъде далеко, във влажната плът. — Помощ, помощ…“ — като ехо се разнасят умоляващите думи, подобно на червени призраци.
	Този път треперенето започва много по-рано. Не мога да се контролирам както преди.
	— Капитане, по-добре е да се преместите на сянка. Не изглеждате добре, сър.
	— Да — казвам. — Помощ!
	— Какво, сър?
	— Нищо не съм казал.
	— Казахте „помощ“, сър.
	— Аз ли съм казал? Метюз, казал ли съм?
	Поставят тялото в сянката на ракетата и гласът крещи в глъбините на залетите с вода катакомби от кости и алени потоци. Ръцете ми се сгърчват. Отворената ми уста е пресъхнала. Ноздрите ми се раздуват. Очите ми се затварят. „Помощ, помощ, о помощ! Не трябва, не трябва, пуснете ме, пуснете ме!“
	— Не трябва — казвам.
	— Какво, сър?
	— Нищо — казвам. — Трябва да се освободя — казвам, затискайки с длани устата си.
	— Как така, сър? — вика Метюз.
	— Всички в ракетата — крещя аз. — Връщайте се на Земята!
	В ръцете си държа пистолет. Вдигам го.
	Пукот. Бягащи сенки. Викът се прекъсва. Чува се онова свистене, с което се носиш из Космоса.
	Колко приятно е да умреш след десет хиляди години. Колко приятно е да почувстваш тази приятна прохлада, това отпускане. Колко е хубаво да се усещаш като ръка в ръкавица, която се свлича и ти става удивително хладно върху горещия пясък. О, този покой, тази благодат на сгъстяващите се сенки на смъртта! Но тя не може да се продължи.
	Трясък. Тласък.
	— Всемогъщи Боже, той се е самоубил! — викам аз и отварям очи. И виждам капитана. Той лежи, облегнат до ракетата, главата му е пръсната от куршум, очите му са изхвръкнали, езикът му виси между белите зъби. От главата се лее кръв. Навеждам се над него и го докосвам.
	— Глупак! — казвам. — Защо го направи?
	Ужас обхваща момчетата. Те стоят над двама мъртъвци и обърнали глави, гледат марсианските пясъци и далечния кладенец, където под дълбоката вода лежи Риджънт. От сухите им устни се откъсва хриптене, те хленчат като деца в кошмарен сън.
	Обръщат се към мен.
	— Значи, сега ти си капитан, Метюз.
	— Знам — казвам бавно.
	— Останахме само шестима.
	— Господи, как бързо стана всичко!
	— Не искам да оставаме тук! Да се махаме!
	Момчетата говорят едновременно. Доближавам се и докосвам всеки един от тях. Толкова съм уверен в себе си, че ми се иска да пея.
	— Слушайте! — казвам и докосвам лактите, рамената или китките им.
	Млъкваме.
	Едно цяло сме.
	„Не, не, не, не, не, не!“ — крещят вътрешните гласове — те са дълбоко, в тъмницата на телата ни.
	Оглеждаме се един друг. Ние — Семюъл Метюз, Чарлз Ивънз, Форест Коул, Реймън Моузес, Уилям Сполдинг и Джон Самърз — мълчим. Само се гледаме един друг, вглеждаме се в бледните си лица и треперещите си ръце.
	Обръщаме се като един и гледаме към кладенеца.
	— И така … — казваме.
	„Не, не!“ — крещят шест гласа, скрити, смазани и погребани навеки.
	Краката ни стъпват по пясъка и чувстваме като че ли огромна, с дванадесет пръста длан отчаяно се опитва да се задържи за топлото морско дъно.
	Навеждаме се над кладенеца, загубваме равновесие и се строполяваме един по един в гърлото му, летейки през прохладния мрак надолу, в хладните води.
	Слънцето залязва. Звездите се въртят в нощното небе. Там далеко проблясва огън. Приближава се друга ракета, очертавайки в Космоса червен пунктир.
	Живея в кладенец. Живея в кладенеца като дим. Като пара в каменното гърло. Горе виждам студените нощни и утринни звезди, виждам слънцето. И пея понякога древните песни на този свят, песни от времето на неговата младост. Как бих могъл да кажа какво съм, когато и сам не знам?
	Съвсем не мога.
	Просто чакам.
