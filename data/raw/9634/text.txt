
	Русокоса дъбице, насън зашумяла
	срещу тоя затрупан от облаци ден —
	аз те помня в премяна зелена и бяла
	как ветрееше шала си пъстър над мен.

	Днес увяхнала дишаш, стоиш мълчаливо
	като тиха старица край пустия път,
	но ще тръпнеш от майската буря щастлива,
	че това ти е малката временна смърт.

	Слиза птица на твойто забравено рамо
	да ти пее и плаче от облачна жал
	и я слушам, и зная — в живота ми само
	всеки минал сезон е шумял, отшумял…

	Русокоса дъбице — от скръб онемяла —
	зима гази с безшумни студени пети
	и за обич ли още безсънен да жаля,
	и да чакам ли обич да ме навести?

	Може утре с гърма от небесния покрив —
	посред мълния, слязла с гергьовския дъжд,
	да развее тук синята слънчева рокля,
	да се втурне задъхана тук изведнъж.

	Моя руса невесто, посърнала цяла —
	ти ще бъдеш пак друга, аз ще съм друг,
	ти ще пееш и плачеш зелена и бяла
	да те слушам навярно в просъница тук.

