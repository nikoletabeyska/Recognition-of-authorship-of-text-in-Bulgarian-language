
	Колко трябва, колко малко му трябва
	на човека, да бъде човек?
	Не куршуми, не удар със брадва,
	не и стронций от този безумен век.

	Не постове и балонена слава,
	не клюки, сплетни и юмрук по бюро.
	Не и леснохвърчимата плява —
	хвърлена във очите му за добро.

	Не подмолната завист и неверие,
	не безскрупулна клетва за любов.
	Не и безпринципното доверие,
	не и пълзенето пред шефа нов.

	Колко трябва, колко малко му трябва
	на човека, да бъде човек? —
	блага дума — да го зарадваш,
	вярна посока по пътя нелек,

	светлина — колко светулката в здрача,
	топлина — колкото въглен в огнище,
	обич — колкото милостта на палача,
	мисля си: не трябва му повече нищо…

