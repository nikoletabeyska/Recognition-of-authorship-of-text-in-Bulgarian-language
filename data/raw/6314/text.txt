
	Смарагди се топят във твоите очи!
	Зелената и искрометна влага
	на твоя взор, вълнуващ като сага,
	в дълбоко-нежна искреност те обличи.

	Устата ти, макар и трепетна, мълчи,
	но ласки съкровени предполага.
	Бленувам те, неизразимо драга,
	на близката интимност в топлите лъчи.

	Аз знам, че в пламнали вълни ще гина,
	душата ти ще диря плачущ, може би,
	в боязън и копнение безгласно…

	И в теб ще найда вечната чужбина,
	но гневен укор няма да те оскърби
	в утехата на ложе сладострастно!

