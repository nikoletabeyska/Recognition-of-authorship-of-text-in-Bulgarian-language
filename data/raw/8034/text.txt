
	… Спирката. Паважа глух. Трамвая…
	Ти поне си имаш и това…
	А пък аз… Все тази пуста стая!
	С гледка, дето наизуст я зная.
	С днешен вик от вчерашни слова.

	Ти поне… Върви, недей ме слуша!
	Тя не е за приказки съвсем…
	Днес ти ще гориш, а аз ще пуша.
	Ти ще дишаш, аз ще се задушвам…
	Но нощес, щом пак се съберем,

	Ти — в умора, аз — във куп хартия,
	Белким вземеш нещо и от мен:
	Спирката, паважа глух и тия
	Вечни твои грижи, мъчнотии,
	Блъскащи те всеки божи ден.

	Същите. И не съвсем. С оная
	Недоосъзната красота,
	За която вечно си мечтаеш,
	Но не виждаш. А навярно тя е
	Нейде в мойта купчинка листа.

	На, вземи я прочети до края!
	Вслушай се: край теб е моят глас!
	Вред. Във всичко. Траен и нетраен.
	В спирката. В паважа глух. В трамвая.
	В този свят, наречен „ти“ и „аз“.

