
	— Не сте добре… — му каза лекарят
	със глас най-мек. — Не сте добре!
	Но в този глас, човечно-мекия,
	Той чу и друго: ще се мре!
	Излезе блед от кабинета му
	Като от рудник най-дълбок.
	Листът трепереше в ръцете му —
	Не болничен, а некролог…
	Не, не тъгуваше, че дроба си
	Почти загубил беше той,
	Ни затова, че щеше в гроба си
	Да слезе като във забой.
	Той беше свикнал със угрозата
	Да се живее без небе.
	Със тъмното и силикозата
	Като с тютюна свикнал бе.
	Тъжеше само за момчетата —
	Без него в някой ден честит
	Ще стигнат бучката, най-светлата,
	Онази бучка антрацит,
	Която уж бе до ръцете му,
	Но да допре — не доживя.
	Тя беше в него. Бе в сърцето му.
	Но той не знаеше това.

