
	Ний повече не сме необходими на пейзажа!
	Той се завърши до последното движение —
	застина неподвижно!
	Да си тръгваме!
	Ний двамата участвахме в прекрасното
	строителство на покриви и стълбища.
	В прекрасното и лъчезарно шествие
	на гларуси, на облаци, на кораби…
	(Пейзажът ни превръщаше в строители.)
	Ний изградихме острова — и пръстена
	от приливи и отливи
	съзидахме
	света — във ритуала си на влюбени!
	Но всичко е завършено… Да тръгваме!
	Не казвай, че Дългът ни е да служиме
	до края на пейзажа — тая статуя!
	Какво ни обещава той? Утехата
	на спомените — митове съмнителни?
	Съмнителното бутафорно щастие
	пред фотообективите?
	Да тръгваме!
	О, тия нощни августовски влакове!
	Отново ний да изградим там някъде
	от хаоса — и покриви, и стълбища!
	Дървета да изваяме — и кораби!
	И гларуси, и камъни, и залези…
	Отново да участваме в прекрасното
	строителство… Но не плачи! Да тръгваме!
	Превъзмогни съдбатаси на статуя
	и помогни ми да вървя
	в нощта!

