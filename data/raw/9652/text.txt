
	Между Янини грамади
	и Марица — в осланено лозе
	облачната гръд откърти
	натежалия от буря стон
	и към Славовица, Славовица
	водят стръмни коловози
	и пред мене хълмът расне
	като необязден гърбав кон.

	И пришпорен от небесните ездачи
	там се спуска сводът
	и се люшкат бичове,
	задъхани от лют и огнен бяс.
	Стамболийски! Стамболийски!
	Чуй, харлаковците хъркат, бродят —
	зла вихрушка брули
	вретенила нива и безплоден храст.

	Ей ги — в тъмно, тъмно…
	И студена месечина ядно хапе,
	жадно пие слънцето
	с беззъбата си сбръчкана уста.
	Кучетата побеснели вият,
	дълго рият с кални лапи —
	край Марица в пясъка,
	под Янини грамади из пръстта.

	Бели мълнии разхвърлят
	черни ножове над равнината
	и се свива ужасът изтръпнал,
	стъпкан от ботуш корав.
	Стамболийски! Стамболийски!
	В грапавото знаме на стената
	капят кървавите букви
	на предсмъртния ти автограф.

	А животът с детски устни диша,
	но от малък шум се плаши —
	в оня зноен плач на кедри,
	в тая руса болка на брези,
	щом нарамил тежка карабина
	и пристегнат с патрондаши,
	още нейде някой тъмен чиче
	с черни ножове пълзи…

	И вървя след синьо ехо,
	избуяло в ниви и дерета,
	с тласъците на сърцето
	пак ме води кипналата кръв
	върху Янини грамади с мъка
	и в Марица от несрета
	автографа си да сложа…
	Българският данък е такъв.

