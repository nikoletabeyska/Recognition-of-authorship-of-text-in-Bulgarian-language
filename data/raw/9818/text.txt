
	Не, не бива
	тоя живот по заповед да се измарширува
	и не бива мърцина да се изпълзи,
	ни небрежно да се прекрачи като трап,
	ни да се продаде за единия хляб,
	ни да се излежи в болничното легло
	на недоволството,
	ни да се осакати като крило,
	непознало небесно охолство…

	Тоя живот, какъвто и да е, си е мой!
	Нищо тъй — като него — не ми принадлежи,
	нищо приживе тъй — като гроб — не тежи,
	както тоя мой пръв и последен
	смъртен живот,
	и богат, и беден…

	Тоя живот, и объркан да е, си е мой.
	Както ща, го тъка, както ща, го нижа
	по свой вкус, по образ свой,
	за своя радост, за своя грижа,

	и не взимам от думи кротки напътни.
	Покрай мене черупки: все строшени калъпи.
	Тоя живот ми е толкова скъп,
	че плачевен да е — ще го изпея
	на свой глас. На свой ум
		ще го изживея.
		На свой риск
	и на своя глава.
		Соло лебедово.
	А след това
		ще се слея
	с хора на тихата равна трева.

