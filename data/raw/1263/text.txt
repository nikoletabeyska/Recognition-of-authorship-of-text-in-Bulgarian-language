	Бяха отраснали врата до врата в покрайнините на града, край ниви, гори и овощни градини, край една красива камбанария, която принадлежеше на училището за слепи.
	Сега бяха по на двайсет, без да са се виждали близо година. Отношенията помежду им винаги бяха шеговити и приятелски, но никога не бе ставало дума за любов.
	Името му беше Нют. Нейното бе Катрин. В ранния следобед Нют почука на вратата на Катрин.
	Катрин излезе да отвори. В ръката си държеше дебелото лъскаво списание, което четеше. То бе посветено изцяло на булчински костюми.
	— Нют! — възкликна тя. Беше изненадана, че го вижда.
	— Искаш ли да се поразходим? — попита той. Беше срамежлив, дори с Катрин. Прикриваше стеснителността си, като говореше разсеяно, сякаш това, което истински го интересуваше, се намираше някъде много далеч — като че ли беше таен агент, прекъснал за малко мисията си между прекрасните, далечни и зловещи нейни пунктове. Винаги говореше така, дори и когато ставаше дума за неща, които го засягаха дълбоко.
	— Да се поразходим? — попита Катрин.
	— Единият крак пред другия — отвърна той, — през поляни и мостове…
	— Нямах представа, че си в града — каза Катрин.
	— Току-що пристигнах.
	— Още си в армията, както виждам.
	— Остават ми седем месеца. — Беше ефрейтор в артилерията. Униформата му бе изпомачкана. Обувките му бяха прашни. Нуждаеше се от бръснене. Протегна ръка към списанието. — Дай да видя хубавата книжка.
	Тя му го подаде.
	— Скоро се омъжвам, Нют.
	— Знам. Хайде да се поразходим.
	— Имам ужасно много работа. Сватбата е след седмица.
	— Ако се разходим, бузите ти ще порозовеят. Ще станеш розова булка. — Той разлисти страниците на списанието. — Розова булка като тази… като тази… като тази… — Нют й показа розови булки.
	Катрин се замисли за розовите булки и порозовя.
	— Това ще е моят подарък за Хенри Стюарт Чейсънс — продължи Нют. — Като те изведа на разходка, ще получи розова булка.
	— Знаеш как се казва? — учуди се Катрин.
	— Мама ми писа — отвърна той. — От Питсбърг е, нали?
	— Да. Ще го харесаш.
	— Може би.
	— Ще… ще дойдеш ли на сватбата, Нют?
	— Съмнявам се.
	— Отпуската ти не е достатъчно дълга?
	— Отпуска ли? — учуди се той. Разглеждаше реклама за сребърни прибори, отпечатана на две страници. — Не съм в отпуска.
	— О!?
	— Аз съм това, което наричат „самоволно отлъчил се“.
	— О, Нют! Не може да бъде!?
	— Може — отвърна той и продължи да разглежда списанието.
	— Защо, Нют?
	— Исках да разбера кои сребърни прибори предпочиташ. — Той започна да чете имена на модели от списанието. — „Албърмарл“? „Хийтър“? Леджънд"? „Рамблър Роуз“? — Вдигна очи и се усмихна. — Смятам да подаря на теб и съпруга ти лъжица.
	— Нют, Нют, кажи ми, наистина…
	— Искам да дойдеш с мен на разходка.
	Катрин закърши ръце, по сестрински разтревожена.
	— Нали ме излъга, че си избягал?
	Той подсвирна тихо като полицейска сирена и повдигна вежди.
	— Къде… Откъде? — попита тя.
	— От Форт Браг.
	— В Северна Каролина?
	— Да. Близо до Файетвил, където е учила Скарлет О’Хара.
	— Как дойде дотук?
	Нют изправи палец и направи жеста на автостопаджиите.
	— Два дни — добави той.
	— Знае ли майка ти?
	— Не дойдох, за да видя нея.
	— А кого?
	— Теб.
	— Защо мен?
	— Защото те обичам. А сега можем ли да излезем на разходка? Единият крак пред другия, през поляни и мостове…


	Вече се разхождаха, бяха в гората, с килим от кафяви листа.
	Катрин бе ядосана и разстроена, почти разплакана.
	— Нют! — каза тя. — Това е абсолютно безумие!
	— Откъде-накъде?
	— Как можеш да избереш точно този безумен момент, за да ми кажеш, че ме обичаш? Никога досега не си ми говорил така! — тя спря.
	— Да вървим — каза Нют.
	— Не. Няма да продължа нататък. Изобщо не трябваше да излизам с теб!
	— Но ти излезе.
	— За да не си вкъщи. Ако някой беше дошъл да чуе какво ми говориш седмица преди сватбата…
	— Какво щеше да си помисли?
	— Че си луд.
	— Защо?
	Катрин пое дълбоко дъх, произнесе реч.
	— Позволи ми да кажа, че съм дълбоко трогната от безумието, което извърши. Не мога да повярвам, че наистина си избягал от казармата, но може и да си. Не мога да повярвам, че наистина ме обичаш, но може би е така. Все пак…
	— Обичам те — каза Нют.
	— Трогната съм — отвърна Катрин. — И съм много привързана към теб, като приятел. Много. Но… просто е твърде късно. — Тя направи крачка встрани от него. — Не си ме целунал дори веднъж. — Вдигна ръце, за да се предпази. — Не искам да кажа, че трябва да го правиш сега. Просто всичко е толкова неочаквано! Нямам никаква представа как да ти отговоря!
	— Нека просто се поразходим. Да прекараме времето приятно.
	Отново тръгнаха.
	— Как очакваше, че ще реагирам? — попита Катрин.
	— Откъде да знам какво да очаквам? Никога досега не съм правил подобно нещо.
	— Да не би да мислеше, че ще се хвърля на шията ти?
	— Може би.
	— Съжалявам, но ще те разочаровам.
	— Не съм разочарован. Не съм разчитал, че това ще стане. Колко е приятно само да се разхождаме.
	Катрин спря отново.
	— Знаеш ли какво ще стане сега? — попита тя.
	— Не.
	— Стискаме ръце и се разделяме като приятели. Това ще стане сега.
	Нют кимна.
	— Добре. Спомняй си за мен от време на време. Спомняй си колко много те обичах.
	Неволно, Катрин избухна в плач. Тя обърна гръб на Нют и се загледа в безкрайната колонада на дърветата.
	— Какво означава това? — попита той.
	— Гняв! — отвърна тя и стисна юмруци. — Ти нямаш никакво право…
	— Трябваше да разбера.
	— Дали и аз те обичам? Щях да ти го покажа отдавна.
	— Щеше ли?
	— Да. — Катрин се обърна към него. Лицето й бе силно зачервено. — Щеше да разбереш!
	— Как? — попита Нют.
	— Ще да забележиш. Жените ни ги бива кой знае колко да крият такива неща.
	Той се вгледа в лицето й. За свой ужас, тя разбра, че е права — че жените ни ги бива кой знае колко да крият любовта.
	Нют видя любовта.
	И направи каквото трябваше.
	Целуна я.


	— Истински ад е човек да си има работа с теб — каза тя, когато я пусна.
	— Да?
	— Не трябваше да го правиш.
	— Не ти ли хареса?
	— Какво очакваше? Луда, необуздана страст?
	— Пак ще ти кажа, никога не знам какво ще стане в следващия момент.
	— Ще си кажем довиждане.
	Той леко се намръщи.
	— Добре.
	Тя произнесе още една реч:
	— Не съжалявам, че се целунахме. Беше хубаво. Трябваше да го направим, бяхме толкова близки! Винаги ще те помня, Нют. Желая ти щастие.
	— И аз на теб.
	— Благодаря ти, Нют.
	— Трийсет дни — каза той.
	— Какво?
	— Трийсет дни в ареста… ето какво ще ми струва една целувка.
	— Съжалявам, но не аз те накарах да избягаш от казармата.
	— Знам — отвърна той.
	— Не мисля, че заслужаваш награда за героизъм, заради глупавото нещо, което си направил.
	— Трябва да е приятно да си герой. Хенри Стюарт Чейсънс герой ли е?
	— Може и да бъде… Ако получи шанс — отвърна Катрин. Смутено, тя забеляза, че отново се разхождат. Сбогуването бе забравено.
	— Наистина ли го обичаш? — попита той.
	— Разбира се, че го обичам! — отвърна тя разпалено. — Ако не го обичах, нямаше да се омъжа за него.
	— Какво толкова намираш в него?
	— Стига вече! — извика Катрин и отново спря. — Даваш ли си сметка как се държиш? У Хенри има много, много, много добри неща! Да! И вероятно много, много, много лоши. Само че това не ти влиза в работата. Обичам го и не е необходимо да обсъждам достойнствата му с теб!
	— Извинявай — каза Нют.
	— Наистина престани!
	Той я целуна пак. Целуна я пак, защото тя искаше.


	Намираха се в голяма овощна градина.
	— Как успяхме да се отдалечим толкова от дома, Нют? — попита Катрин.
	— Единия крак пред другия… през поляни и постове — отговори той.
	— И те се добавят една към друга… крачките.
	Камбаната в училището за слепи недалеч заби.
	— Училище за слепи — каза Нют.
	— Училище за слепи — повтори Катрин. Тя поклати глава учудено унесена. — Вече трябва да се връщам.
	— Кажи довиждане.
	— Всеки път, когато го кажа, получавам целувка.
	Нют седна на окосената трева под едно ябълково дръвче.
	— Седни — подкани я той.
	— Не.
	— Няма да те докосна.
	— Не ти вярвам.
	Катрин седна под друго дръвче, на пет метра от него. Затвори очи.
	— Мечтай за Хенри Стюарт Чейсънс — каза той.
	— Какво?
	— Мечтай за твоя чудесен бъдещ съпруг.
	— Добре, ще мечтая. — Катрин стисна клепачи още по-силно и си представи бъдещия си съпруг.
	Нют се прозина.
	Пчелите жужаха наоколо и Катрин едва не заспа. Когато отново отвори очи, видя, че Нют наистина спи.
	Започна да похърква тихо.
	Катрин остави Нют да поспи час и докато спеше, го обожаваше с цялото си сърце.
	Сенките на ябълковите дръвчета започнаха да се удължават на изток. Камбаните в двора на училището за слепи отново забиха.
	Чик-чирик, чик-чирик — зачурулика птичка.
	Някъде далеч заръмжа автомобилен клаксон и млъкна. Заръмжа и млъкна. После замря.
	Катрин стана и коленичи край Нют.
	— Нют? — повика го тя.
	— М-м? — обади се той и отвори очи.
	— Става късно.
	— Здравей, Катрин — каза той.
	— Здравей, Нют — отвърна тя.
	— Обичам те — каза той.
	— Зная — отвърна тя.
	— Твърде късно — каза той.
	— Твърде късно — отвърна тя.
	Нют стана и се изтегна с ръмжене.
	— Приятна разходка.
	— Приятна — съгласи се Катрин.
	— Тук ли ще се разделим?
	— Къде ще отидеш?
	— Ще стопирам до града и ще се предам.
	— Късмет — пожела тя.
	— И на теб. Ще се омъжиш ли за мен, Катрин?
	— Не.
	Той се усмихна, вгледа се в нея за миг и бързо се отдалечи. Катрин остана загледана в него, докато ставаше все по-малък сред сенките и дърветата, знаеше, че ако сега се обърне, ако я повика, тя ще хукне към него. Нямаше да има друг избор.
	Нют спря. Обърна се. И я повика.
	— Катрин! — повика я той.
	Тя хукна към него, прегърна го, не можеше да говори.
