	Папазиан изникна маскиран като човек. Бързо провери дали главата му е на мястото си. „Носът и върховете на обувките трябва да гледат в една посока“ — напомни си той.
	Всички системи работеха нормално, в това число и компактната душа, захранвана с батерии за джобно фенерче. Папазиан се оказа на Земята, в центъра на непонятния и свръхестествен Ню Йорк, където се пресичаха десет милиона човешки съдби. Прииска му се да гропне, но човешкото тяло не беше приспособено за това и той просто се усмихна.
	Папазиан излезе от телефонната кабина. Започваше играта с хората.


	Веднага се сблъска с дебелак на около четиридесет години, който го попита:
	— Ей, приятел, как да стигна най-бързо до ъгъла на Четиридесет и девета и Бродуей?
	Папазиан отговори без да се замисли:
	— Опипвайте тази стена и когато плътността й намалее, минете през нея. Ще се озовете в тунел, който го построиха марсианците, когато още се наричаха така. Излиза точно на пресечката на Четиридесет и девета и Бродуей.
	— Тъп шегаджия! — отсече мъжът и тръгна, без дори да докосне стената.
	— Какво недоверие! — каза си Папазиан. — Трябва да го отбележа в рапорта.
	Само че изобщо не знаеше дали трябва да пише рапорт.


	По обяд той влезе в едно заведение на Бродуей близо до Двадесет и осма улица и се обърна към бармана:
	— Бих желал да пробвам вашите знаменити „хотдог“.
	— Знаменити?! — изуми се барманът. — Кога ли ще дочакам това?
	— Че това вече е факт — увери го Папазиан. — Сандвичите ви „хотдог“ имат най-добрата репутация в цялата Галактика. Познавам същества, прелетели хиляди светлинни години само заради тези хлебчета с месо и сос.
	— Глупости! — заяви барманът.
	— Така ли? Може да ви се стори интересно, ако ви кажа, че дори в момента всеки втори клиент е пришълец. Гримиран, разбира се.
	Половината клиенти пребледняха.
	— И вие ли сте чужденец?
	— Алдебаранец по майчина линия — обясни Папазиан.


	След малко вървеше по улицата. Нищо не знаеше за живота на Земята и се наслаждаваше на своето невежество — толкова много му предстоеше да научи! Направо изумително — да не знаеш какво да правиш, какво да говориш и за кого да се представяш.
	— Ей, приятелче! — спря го един минувач. — Как да стигна до Порт Вашингтон?
	— Не знам — отвърна Папазиан. Наистина не знаеше.
	Някаква жена побърза да обясни на човека как да стигне до Порт Вашингтон. За съжаление в невежеството има някои неудобства. Да чуваш нови неща е интересно, но незнанието е по-увлекателно, реши Папазиан.


	На една сграда висеше надпис: „Дава се под наем“.
	Папазиан влезе и я нае. Предполагаше, че е постъпил правилно, обаче тайно се надяваше да не е така. Би било по-интересно.


	Младата жена каза:
	— Добър ден. Аз съм мис Марш. Изпрати ме агенцията. Трябва ви секретарка, нали?
	— Точно така. Името ви?
	— Лилиан.
	— Става. Можете да се захващате за работа.
	— Но вие нямате нищо, дори пишеща машина.
	— Купете всичко необходимо. Ето пари.
	— Какво се иска от мен?
	— Мен ли питате? — каза Папазиан с лек укор. — Нямам понятие дори аз с какво да се заема.
	— Все пак, какво възнамерявате да правите, мистър Папазиан?
	— Точно това искам да изясня.
	— О-о… Добре. Мисля, че ще трябват бюро, столове, пишеща машина и всичко останало.
	— Идеално, Лили! Казвали ли са ви, че сте хубава?
	— Не.
	— Значи съм сбъркал. Щом вие не знаете това, откъде ще го знам аз?


	Папазиан влезе в хотел „Сентръл“ и се регистрира под името Хол. Хвърли горната кожа под леглото, за да не се мие.
	Сутринта отиде в кантората. Лилиан вече беше там и подреждаше новите мебели.
	— Очаква ви посетител, мистър Папазиан.
	— Вече се казвам Хол. Пуснете го.
	Влезе един дребосък на име Джаспърс.
	— С какво мога да ви бъда полезен, мистър Джаспърс?
	— Нямам никаква представа смутено — каза посетителят. — Дойдох при вас, подчинявайки се на някакъв необясним порив.
	Хол беше забравил къде е оставил своята Машина за Необясними Пориви.
	— Къде го усетихте? — поинтересува се той.
	— На североизток от тук, на ъгъла на Пето авеню и Осемнадесета улица.
	— До пощенската кутия? Така си и мислех! Много ми помогнахте, мистър Джаспърс. С какво мога да ви услужа?
	— Казах ви, че не знам! Това беше необясним…
	— Да. Но не искате ли нещо?
	— Повече време — печално каза гостът. — Нали всички това искат.
	— Не всички — твърдо отвърна Хол. — Може и да ви помогна. Колко време ви трябва?
	— Поне още сто години.
	— Елате утре. Ще видя какво мога да направя по въпроса.
	Когато Джаспърс излезе, Лилиан попита:
	— Наистина ли можете да му помогнете?
	— Утре ще разбера.
	— Защо не днес?
	— А защо не утре?
	— Защото го карате да чака, а това не е хубаво.
	— Съгласен съм. Но за това пък е вълнуващо. Докато пътешествах забелязах, че животът е едно очакване. Следователно, трябва да се наслаждаваме на всичко, докато чакаме, защото само на това сме способни.
	— Много е сложно за мен.
	— Тогава напечатайте някакво писмо.


	На тротоара стоеше човек с американското знаме. Около него се бе събрала тълпа. Човекът беше стар, с червено, пъпчиво лице.
	— Искам да ви осведомя, че мъртвите се разхождат по света редом с нас — говореше той. — Какво ще кажете за това, а?
	Хол се включи в разговора:
	— Лично аз съм принуден да се съглася, защото тук стои стара белокоса жена с астрално тяло и изсъхнала ръка.
	— Боже мой, това сигурно е Етел! Умря миналата година, мистър, и от тогава се опитвам да се свържа с нея. Какво казва?
	— Цитирам: „Хърбърт, престани да дрънкаш глупости и си върви вкъщи. Забравил си, че вариш яйца на газовия котлон, водата вече е извряла и само след половин час твоята жалка обител ще изгори напълно“.
	— Тя е! — възкликна Хърбърт. — Етел, как можеш да наричаш глупости разговорите за света на мъртвите, щом самата ти си дух?
	— Тя каза — доложи Хол, — че мъж, който не може да свари едни яйца, без да направи пожар, няма право да говори за духове.
	— Вечно ме поучава — каза Хърбърт и забърза нанякъде.
	— Мадам, не сте ли много строга с него? — попита Хол.
	— Не ме слушаше докато бях жива, същото е и сега. Нима може да се каже, че си прекалено строг с такъв човек?… Приятно ми беше да си побъбрим, мистър, но трябва да тръгвам.
	— Къде?
	— Как къде? В Дома за Престарели Духове — тя незримо се стопи.
	Хол поклати глава възхитен.
	„Земята! Какво прекрасно място!“ — помисли си той.


	На Катедралната алея се тълпеше народ — основно венерианци, маскирани като немци, но имаше и обитатели на съзвездието Стрелец, преоблечени като хипита.
	Един дебелак се приближи и попита:
	— Хол Папазиан, ти ли си? Аз съм Артър Вентура, съседът ти.
	— От Алдебаран?
	— Не бе! От Бронкс.
	— На Алдебаран няма Бронкс — констатира Хол.
	— Ела на себе си, Хол! Няма те вече цяла седмица. Ейлин се побърка да те търси. Иска да се обажда в полицията.
	— Ейлин?
	— Жена ти.
	Хол най-после разбра какво става. Това явление се нарича Кризисно Съвпадение на личности. Извънземни туристи досега не се бяха сблъсквали с него. Но този път се случи и той бе потресен.
	— Добре — каза Хол. — Благодаря за информацията. Съжалявам, че съм причинил толкова вълнения на жена си, моята скъпа Полийн…
	— Ейлин — поправи го Вентура.
	— Да де. Кажете й, че ще се прибера веднага, след като изпълня заданието.
	— Какво задание?
	— Заданието ми се състои в изясняване на самото задание.
	Той се усмихна и се опита да си тръгне. Но Артър Вентура изведнъж започна да се рои, обкръжи го от всички страни, вдигна голям шум и направи опит за силови действия. За миг Хол си помисли дали да не използва лазери и да убие всички Артъровци. Но реши, че това не е в духа на събитието.
	Униформени лица заведоха Хол до апартамента, където той попадна в обятията на разплакана жена. Тя веднага се зае да му разправя най-различни неща от личен характер.
	Хол стигна до заключението, че именно тази жена се казва Ейлин. Тя не само твърдеше, че е негова законна съпруга — имаше документ за това.
	Отначало му беше забавно да има жена, деца, банкова сметка, автомобил, няколко чифта бельо и всичко останало, което имат земляните. Хол до самозабрава си играеше с новите неща.
	Почти всеки ден Ейлин го питаше:
	— Скъпи, още ли не си спомняш нищо?
	Той отговаряше:
	— Не. Но съм сигурен, че всичко ще се оправи.
	Ейлин плачеше. Хол свикна и с това.
	Съседите бяха изключително грижовни, приятелите — много добри. Стараеха се да не му показват, че не е с всичкия си — чудак, глупак, психар.
	Той научи всичко, което някога е знаел Хол Папазиан и правеше същото. Намираше за интересни и най-елементарните неща. Можеше ли алдебаранец да разчита на нещо повече? Живееше истински земен живот и земляните го приемаха за човек!
	Правеше, разбира се, и грешки. Трудно се справяше с времето, но постепенно свикна да не пали газовия котлон посред нощ, да не вдига децата в пет сутринта и да не тръгва за работа в девет вечерта. Не виждаше причина за тези ограничения, но те правеха живота му по-интересен.


	По молба на Ейлин потърси помощта на доктор Кердърман — специалист по четене в хорските глави. Докторът определяше кои мисли са добри и плодотворни, и кои — лоши и глупави.
	Кердърман:
	— Отдавна ли се появи усещането, че сте извънземно същество?
	Папазиан:
	— Скоро след раждането ми на Алдебаран.
	Кердърман:
	— Ще спестим много време ако признаете, че ви спохождат странни идеи.
	Папазиан:
	— Ще спестим същото време ако признаете, че съм алдебаранец, попаднал в трудно положение.
	Кердърман:
	— Тихо! Виж какво, приятелче, това твърдение може да те заведе дявол знае къде. Спазвай указанията ми и ще направя от теб чудесен човек.
	Папазиан:
	— Тихо!


	Нещата взеха да се оправят. Сменяха се дни и нощи, седмиците ставаха месеци. Хол имаше моментни прозрения. Доктор Кердърман ги приветстваше. Ейлин пишеше мемоари със заглавие: „Изповед на една жена, чийто съпруг вярва, че е роден на Алдебаран“.
	Веднъж Хол каза на доктора:
	— Мисля, че паметта ми се избистря.
	— Наистина ли? — попита Кердърман. — Я да чуя!
	— Спомням си, когато бях на осем години. Давах какао на едно желязно фламинго на поляната. До него имаше малка беседка, а недалеч влачеше водите си река Чесапик.
	— Лъжлива памет от филмите — беше коментарът на доктора, докато гледаше досието, предоставено му от Ейлин. — На осем години сте живели в Йънгстоун, щат Охайо.
	— По дяволите! — възкликна Папазиан.
	— Но сте на прав път — успокои го Кердърман. — Всеки с болна психика има такава памет, скриваща от съзнанието му страха и удоволствия. Не се разстройвайте! Това е добър признак.
	Папазиан имаше и други спомени: за младостта, когато е бил юнга на английска канонерка, за времето, прекарано в Клондайк…
	Неоспоримо земни спомени, но не тях търсеше доктор Кердърман.


	В един прекрасен ден пристигна продавач на четки. Искаше да говори със стопанката.
	— Ще се върне след няколко часа — извини се Папазиан. — Сега е на урок по гръцки език, после има занимания по резба върху камък.
	— Идеално! — каза продавачът. — Всъщност исках да поговоря с вас.
	— Не ми трябват четки.
	— По дяволите четките. Аз съм офицер от свързочната служба. Длъжен съм да ви напомня, че изчезваме точно след четири часа.
	— Изчезваме?
	— Всичко хубаво свършва, дори почивката.
	— Почивката?
	— О-о, престанете! — сряза го продавачът. — Всички алдебаранци са непоносими.
	— А вие откъде сте?
	— От Арктур. Как прекарахте времето? Добре ли си поиграхте с аборигените?
	— Май че се ожених за една туземка — съобщи Папазиан.
	— Истинска, земна жена — това влизаше в програмата ви. Тръгваме ли?
	— Бедната Полийн ще се разстрои.
	— Казва се Ейлин. И тя като повечето земляни прекарва повечето от времето си разстроена. Но аз не мога да ви заставя. Ако искате, останете. Само че следващият туристически кораб ще мине след 50–60 години.
	— Да вървят по дяволите. Идвам.


	— Нищо не помня — оплака се Хол на офицера от свръзките.
	— Естествено. Паметта ви остана в сейфа на кораба.
	— Защо?
	— За да не се чувствате в непозната обстановка, когато се върнете. Сега ще ви помогна да се оправите.
	Корабът излетя в полунощ. Полетът бе забелязан от радиолокаторите на военновъздушните сили. Изображението на екрана обясниха с голямо изригване на блатен газ, през който е прелетяло ято лястовици.
	Хол стоеше на палубата, без да обръща внимание на отвратителния студ на открития космос. Гледаше как Земята се смалява и отдалечава. Там го чакаше скучен, еднообразен живот, жена и деца…
	Не съжаляваше, че замина. Земята е чудесно място за почивка, но е малко пригодена за живот.
