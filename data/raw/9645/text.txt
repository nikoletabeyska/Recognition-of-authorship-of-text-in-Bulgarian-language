
	Хей, вървиш ли?
	Да, хора, по пътя си ходя…
	Колко време по стръмното спирах без дъх
	и из въздуха махах ръцете към свода —
	коленичил сред джунгли от лишей и мъх.

	Подир мене шумяха
					реки еховити,
	дето търсех довчера спасителен брод
	и се смееха с тънките устни тревите
	на добрия ми — пеш запътувал живот.

	Вечер тръпнеха в болка краката побити,
	но към тебе, небе, се заглеждах с кураж,
	че ме чакаха —
				сиви и тежки —
							зъбите
	на големия
				автомобилен паваж…

	Дълго пламваха зли светофари срещу ми,
	изпитателно бдяха
					с червени очи,
	но пред мене израстваха пешите друми,
	зад които зеленото тайнство горчи.

	Тъй пътувам и с някаква весела горест
	дишам, тръпна, захласнат в небивал цъфтеж.
	Хора, спрете се!
				Без изумителна скорост
	някой тука отдавна преминал е пеш…

