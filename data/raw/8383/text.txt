
	Зарана щеш, синко, на път да отидеш,
	през гора зелена мома да обидиш.
	Но послушай, синко, майка що говори:
	помни — кога влизаш у момини двори,
	сградье му не гледай дали е голямо,
	ами гледай, синко, чисто ли е тамо;
	не гледай момата има ли жълтици,
	обеци и гривни, скъпи огърлици,
	хубави сукаи и шити ръкави —
	то се, сине, сявга печели и прави.
	Ами гледай памет има ли момата,
	че със памет, синко, бива най-богата!

