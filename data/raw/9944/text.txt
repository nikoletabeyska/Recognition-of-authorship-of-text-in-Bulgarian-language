
	Когато и децата ми си тръгнат…
	И там — на аерогарата, през рамото си хвърлят
	със шепа пръст, превърнала се в камък…
	Когато след прегръдките, сълзите,
					Гласът
	от говорителите ги повика за последно…
	И някакъв си самолет, като чудовище ги глътне
	в сребристия търбух…
					И перките му завъртят се,
	и цялата земя започне да се мята с тях.
	… Защо ли съм живял?… Защо ли съм създал деца?
	Какво ще правя, Господи?!
	… Тогава, ще си взема с последните пари едно такси:
					— Проклетници!
	По пътя ще мълча, ще пуша непрекъснато.
	В чистата градинчица отпред — пред Парламента им,
	ще си разкопчая панталона, ще изпсувам сигурно…
	И ще изпикая цялата погнуса.

