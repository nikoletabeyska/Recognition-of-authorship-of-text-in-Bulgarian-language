
	Вълните запират
	под тъмните чуки,
	над тъмната бездна
	русалка седи,
	в златистите къдри
	звездица блещука,
	молитва трепери
	в прозирни гърди.

	Зове тя сърцето,
	що нявга погуби,
	що първен у нея
	живот съживи,
	сърцето, що с писък
	прощален залюби
	и гроб му приготви
	в подводни треви.

	Вълните се плискат
	под тъмните чуки,
	и глухо преплитат
	и отзвук, и зов,
	над тъмната бездна
	звучи и блещука
	безсмъртната струна
	на смърт и любов.

