
	По кривата алея
	на розите вървях,
	когато през полетата повея
	шумът на късен, пролетен отех.

	Девойки с бисерни глави,
	във рокли — ярко-жълта свила,
	ме гледаха с копнеж над новите треви,
	че първата любов ги беше запоила.

	На песъчливата пътека
	едничка роза бяла,
	разсипана трепереше, жълтееше полека,
	с кафяни бръчки веч главата си навела.

	Не знам, но тя —
	тя толкоз много ми хареса!
	Като съчувствие потъна ми в кръвта
	последната въздишка, що разнесе.

	Кой знае, може би,
	защото ТИ си надалеч от мене?!
	Защото в страх сърцето ми заби,
	защото аз отдавна съм смутена.

