
	Вратата се разтвори, на прагьт
	застана моята любов.
	Тя идеше, завършила световен път:
	осмяха страстния й зов.
	Извика тя:
	„Любов — любов не найдох по света!“
	И падна там. И спусна се нощта!
	Разкъсах аз букет приветствени цветя —
	и нощ обви
	и нея, мрътвата, и мен.
	Угасна хубавия на лъжата ден!
	То беше истина, уви.

	И като луд изхвръкнах аз навън:
	„Безсилна е лъжата веч!“
	И сякаш някакъв вълшебен сън,
	развеян от вълшебна реч,
	изчезна свят и светлина.
	Вдън хаотичното небо
	лъщеше кръвопламенно кълбо,
	светило без лъчи, око на сатана.
	„И кой ли, думах аз, кой миг ще улови,
	да каже: тук е ден и тука нощ — ?
	Издъхна любовта — лъжата е без мощ!“
	И то бе истина, уви.

	Но страдам аз, в страданието истина познах,
	и сам Исус пред мене е на кръст!
	„Защо, кажи, защо е моя страх,
	не тури ли съмнението в раната ти пръст?
	И ето истина, — живот-несуета:
	страдание, надежда, тма и бъдащ ден!“
	Настръхна труп на кръста — изранен,
	разраснал и ужасен; от уста
	протекоха зловонни кърви. Облак се изви,
	изчезна той, изчезнах аз…
	И нямаше страдание тогаз.
	Но то бе истината! Истина, уви.

