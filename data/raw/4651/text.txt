
	Сънувах, че съм умрел
	и че закопали мене
	някъде във тоз предел,
	под тез дъбове зелени.

	И не беше мойта смрът
	вечна с тоя свят раздяла:
	мъртва бе едната плът,
	а душата бе остала.

	И долавях в гроба свой
	глухий ромон на реката,
	слушах нощния покой
	и дъхът на планината;

	как над гроба ми зелен
	стъпки лекички нагазват
	и аз слушах как над мен
	самодивите приказват…

	И душа ми като в храм,
	в храм надземен и чудесен,
	продължаваше и там
	недопятата си песен.

