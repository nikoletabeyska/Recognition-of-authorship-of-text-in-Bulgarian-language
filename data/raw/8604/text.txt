
	Създадох те от обич и мъгла.
	Невидим образ на мираж най-видим.
	Ела! Строши съня ми и ела!
	Жадувам двама с тебе да отидем
	далече — в оня, приказния свят,
	желан от памтивека от душите —
	единствен рай след дългия ни ад.
	Любов се казва той.
			И в него скрити
	Адам и Ева, в дъното му там,
	ездата на живота вечно гонят
	и от галопа им свещен без свян
	една след друга куп зведи се ронят.
	Мечта ли си? Душа ли или плът?
	Не зная. Ала знам, че кон с копита
	от лудо натърпение за път
	готов е да побегне и през смърт,
	орисан да я смъкне от звездите.

	22.03.1991 г.

