
	Изминал пътя през лъките
	на Любовта и Радостта,
	незнайна власт ме в мрак покити,
	аз бродя в гибелни места.

	Аз тръпна в огнена замая
	като прокудена лъча,
	къде съм — диря и не зная,
	къде съм — гасна и мълча.

	А през запречените стволи
	из безприютни глъбини
	залутан стон за милост моли
	и в неповолен грях вини.

	То сякаш горко запленена,
	далече в глъхналия лес,
	звъни душата на Verlain’a:
	„dis qu’as-tu fais de ta jeunesse!“

