	[* _Публикация:_ Маскарад. Седмично художествено-хумористично списание. София, г. I, бр. 18 от 1 април 1923 г., с подпис: _Йохан_.
	По това време Смирненски не е ходил в Пловдив и означението „Пловдив“ е измислено. — Бел. Веска Иванова. Събрани съчинения, том 4. Български писател, 1979.]

	Не свеждай ти погледа светъл,
	не сплитай печали над нас —
	бакалина стар е свидетел
	как свято обичам те аз.

	Припадне ли нощ сребролунна,
	открехнат се малки врата
	и в привет сърдечен целуна
	рубина на твойте уста.

	В небесната шир бледосиня,
	усмихнат се бели звезди,
	а в дреха от лунна коприна
	нощта над сърцата ни бди.

	Но късно е. В порив прощален
	ний слеем горящи уста,
	а старият, мъдър бакалин
	въздъхне лирично в нощта.

	Пловдив

