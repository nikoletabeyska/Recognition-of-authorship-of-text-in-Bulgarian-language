

	Някога ний бяхме в „Алказар“,
	в оня тих и светъл кът, където
	келнера — човек ни млад, ни стар —
	с пасти ни поднасяше кафето.

	Там, посред пияна светлина
	на стосвещни скъпи полилеи,
	милваше ме с погледа не една
	маска от напудрените феи.

	А вино се лееше безспир —
	пиеха думбази, кожодери —
	и посред байганьовския флирт
	мислеха за свойте далавери.

	Всяка маска беше малък храм,
	гдето грешни, мръсни и нищожни
	вършеха без съвест и без срам
	таинства и служби всевъзможни.

	Помня, че през тая нощ снега
	стелеше със бял саван земята
	и като че някак на шега
	със воал премрежваше стъклата…

	… Ето ме сега на други бряг.
	Ето ме във мойта тъмна стая —
	пак край мен царува студ и мрак…
	Аз седя, премислям и страдая.

	И си спомням оня светъл кът,
	гдето посред музиката тиха
	многото охолни тоя път
	вместо мен — край мен — шампанско пиха.

