
	Подир мен разпиляна небрежно,
	че не мога да я събера —
	още тича захласната нежно
	мойта същност добра.
	Там от мартенско слънце огряна,
	с лека рокля от синя басма,
	мойта обич —
	с немирните пръсти на дряна
	пак ли пише
	зелени и бели писма?
	Аз не зная.
	След дъжд като гъби
	никнат мойте приятели,
	бира шуми,
	като семки все чоплят
	от своите скърби.
	Но скърбят ли сами?
	Аз не зная.
	Навън е сега ветровито.
	Даже слънцето
	с бебешко
	старо лице
	в пелените на облаци
	топло повито
	ми протяга
	безпомощни слаби ръце.
	И ме дърпа, добър и разнежен,
	от спокойния жилищен вход —
	да изгарям, все още небрежен,
	сякаш имам резервен живот.

