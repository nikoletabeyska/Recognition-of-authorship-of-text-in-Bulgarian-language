
	Спи, детенце мое мило,
	нани, нани-на!
	В твойта люлка очи впила
	светлата луна!
	Ща ти пея ази песни,
	нани, нани-ни…
	Да познаеш света днешний
	ти ощ в пелени.

	Криво, ляво „аз“ и „буки“
	ще научиш ти
	и ще кажеш: „Стига мъки,
	боже, помогни!“
	Ще да станеш канцеларский
	с перо във ръка:
	ще живееш ти болярский,
	мило, без тъга.

	Леко, леко ще привикнеш
	да стоиш във лен
	и с крадците щом се свикнеш,
	ще си най-блажен…
	Нов девиз: „все за джеба“
	ще си туриш ти,
	ще се свиваш, както треба,
	достоен да си…

	Ти ще, мило, да пораснеш,
	нани, нани-на!
	И в живота ще се тласнеш
	кат в море вълна;
	и ще кажеш: „Що да права
	ази посега —
	хайде вечно да забрава
	във света честта.“

	Ще си купиш ти фуражка
	и злат еремик;
	ще нахлуеш дълга шашка
	и ще си велик.
	Ще пришиеш ти пагони
	на тез рамена
	и народа вред щеш гони
	кат палаш сърна…

	Ще си скъташ ти жълтички
	за един чифлик;
	…но ще викнат по теб всички:
	„Долу ти, мръсник!
	Твоя баща стар войвода
	си проля кръвта,
	ти изедник на народа
	как стана сега?“

	Но с чиновници лукави
	ще подигнеш бран
	и не щеш се ти остави
	да те тъпче сган!
	А за туй преславно дело
	ще получиш чин,
	да се гои твойто тело,
	дор речеш: „Амин!“

	Спи, почивай ти, детенце,
	недей да ревеш,
	спи, доде, мое сърченце,
	не мож да крадеш.
	Спи, младенец мой прекрасний,
	нани, нани-на!
	Спи, чиновник ти безгласний,
	с светла бъднина.

	1879, юли 19

