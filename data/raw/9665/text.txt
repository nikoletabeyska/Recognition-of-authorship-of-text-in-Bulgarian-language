
	Онзи мой Отец, на който всеки се надява
	и се кланя в примките на краткия живот —
	тук ме прати да отсея житото от плява
	и да соча на душите праведния брод.

	Как ме взе животът в шумния си безпорядък
	и вървях, и проповядвах и по пътя пуст,
	но не беше хлябът на човечеството сладък,
	не допадна виното на тънкия ми вкус.

	А делях с апостолите блудство и трапези
	и се смеех озарен от добродетел уж,
	но в деня ми Божето прозрение залезе,
	пък и всеки местен праведник ми беше чужд.

	Отвратиха ме богоугодните гримаси
	и по сборищата странен дух ме облада.
	Тук единствено, чрез хората познах греха си
	и видях в греха най-цялостната свобода.

	Отегчен от сълзите на много хорска мъка,
	стъпках Господното зрънце в моята душа,
	но вървях и сеех непосилната заръка —
	без да вярвам — вяра на човека да внуша.

	Тъй захласнат в късите евангелски пътеки,
	винаги за ближния оставах сляп и глух
	и като на Божи син ще ми тежи навеки,
	че до края не опазих Господния дух.

	И в живота, и в смъртта това ще ме тревожи.
	Та за мен не беше бащиния ми товар,
	но защо ме тласна бремето на Кръста божи
	като знаеше, че нямам светлия му дар?

	Пропътувах с Кръста в тази прашна залисия.
	Възкресението няма да ме утеши,
	щом съм сигурен, че нямам дарба на месия
	и по чужда воля лъгах хорските души.

