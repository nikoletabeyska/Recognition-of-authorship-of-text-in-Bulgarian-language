
	Утрото е синкаво, мъгливо.
	Парят ми очите — нощ безсънна.
	Ситнят кучета навън и хора,
	свели погледи надолу,
	пъплят без посока. Булевардът
	е изцъклил мокро тяло.
	Пръска сняг в прозореца ми, съска,
	драска с нокти по стъклото.
	Гладен съм и безработен.
	Слушам
	някъде накацали, унило
	грачат врани без надежда.
	Всичко е замръзнало. И духа.
	Сякаш е обесено — пердето
	се поклаща. Глухо, в мойта стая
	се разхожда тишината.

