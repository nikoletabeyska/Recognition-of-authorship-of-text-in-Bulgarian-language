	Дошел попът при Малчо и му рекъл:
	— Прослави се ти с тези приказки! Какво да направя, че и за мен да се заговори?
	— Дай една жълтица! — рекъл Малчо.
	Дал жълтица попът и си отишел. Ослушвал се ден, ослушвал се два и довтасал отново при Малчо.
	— Дадох ти цяла жълтица, а никой името ми не споменава. Какво да правя?
	— Дай още една жълтица! — отсякъл нашият герой.
	Дал попът жълтицата, но след някой и друг ден пак се появил.
	— Все още ли мълчат? — посрещнал го Малчо. — Дай още една жълтица.
	Нямало как, бръкнал се по-дълбоко попът.
	Минало що се минало, ето го задава се жълт-зелен.
	— Заговори ли се вече, дядо попе?
	— Остави се, брате, за резил станах. Всички ме одумват. Чухте ли, викат, какъв глупак бил нашият поп: три жълтици дал на Малчо ей така — за нищо!
	Изтрил потното си чело, примолил се:
	— Давам ти още три жълтици само и само да ги накараш да млъкнат. Бива ли?
	— Не мога да ти помогна — тъжно го погледнал Малчо. — Отвори ли се веднъж хорската уста, не три, ами и триста жълтици не я затварят.
