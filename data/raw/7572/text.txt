
	На „Морска“ пак под бившите дървета
	изплащам тоя риск — да съм поет.
	Как плачеш ти — жената на поета —
	със стерео-сълзи в един без пет.

	Прости ми ти — свирепа — нежно-мила
	във тоя миг от грепфрут по-горчив
	не искам… Не! Но пак със страшна сила
	пропадам аз на някакъв мотив.

	Секунда по секунда все по-властно —
	категоричен, песенен, жесток —
	той ме изпълва целия с опасно
	насилие — в прекрасния си скок.

