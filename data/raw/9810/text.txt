
	Сред океана черен на нощта
	премигват потни свещите небесни.
	Мирише на коне и на жита,
	на детство,
	на препечен хляб
	и песни.

	Луната е отново сърп извит
	от синкава стомана — млад и тънък.
	Земята диша с майчински гърди
	и от роса блести, преди да съмне.

	А вечността с разсънено лице
	в прегръдката на татко млада тръпне.
	Под роклята аз ритам със краче
	към слънцето, покълнало над хълма.

	Аз бързам да го срещна.
	Аз не знам
	какво е дълго лято с кратки нощи.
	Но там и днес е моят земен храм
	И моята душа там скита още.

