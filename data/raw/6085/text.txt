
	Насън се с тебе срещнахме, девойко,
	кат птичка ти бе лека, бързолетна,
	погледнах те и сви ми се сърцето,
	че ти любовен взор към мен не метна.

	Тръгнахме двама. Де? — Сами не знаем,
	граници нямаше за нас. В гората
	ний свляхме се, но ти изчезна в нея
	и скръб безкрайна ми смути душата.

	И тръгнах да те диря, слънце мое,
	на тъмний лес из тмата непрогледна.
	— Събудих се — с усмивка на устата
	се вглеждаше във мен луната бледна.

