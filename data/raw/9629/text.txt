
	Все не мога да спра, да се свия на завет
	в някой ъгъл сред белия шум на стените
	и да бъда щастлив като някой мерзавец,
	който мери до грамче бита на везните,
	да се смея безгрижен и скъпите гости
	да ме гледат — добър, преуспял и възпитан,
	и в неделя, преметнал килима на лоста,
	да отупвам праха от живота си ситен.
	Всеки ден като сляпа къртица да ровя,
	да се блъскам под слънцето
	място да взема
	и на нощите пустата звездна отрова
	да прогаря душата
	на моето време…
	Все не мога да спра!
	Чуйте как с ветровете
	тоя свят от гърма на протестите руква.
	Вижте там на стената, под огнено цвете
	грее име на мрамор с изтъркани букви…
	Кой е бил?
	Млад е бил…
	Кой ли вятър го люшна
	кратка памет да вдъхне на малката плоча —
	в лунно време, огряло простора бездушно,
	тук са стреляли в него убийците точно.
	Под небето куршумена сприя все духа —
	колко сиви стени с букви кървави къпе,
	а отвътре улисани —
	слепи и глухи
	кротки хора почистват пак фикуси с кърпи.
	В дълъг ден свободата ми среса косите
	и не сгънах в покоя до днес рамената.
	Вие бързайте свойте стени да спасите —
	аз вървя към свободния гръб на стената.

