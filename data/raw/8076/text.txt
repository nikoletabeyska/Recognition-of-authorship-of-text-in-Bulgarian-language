
	Един пешак стърчи насред шосето
	И тъжно ръкомаха на колите.
	Един човек се моли да го вземат,
	Но леките коли май тежко чуват.
	Не на шосето — спрял насред сърцето.
	Не връз асфалт — връз мен коли връхлитат:
	Скъпи шофьорът път, седалка, време.
	Доброто си скъпи. И си пътува.

	И аз съм този същият скъперник.
	И аз съм онзи същият нещастник —
	Хем собственик, хем друмник изоставен.
	— Махни се, тъжен автостопаджия!
	… — А ако утре — ти?…
	И в миг се мерва
	Картината на „утре“-то ужасно:
	Самотника, когото отминавам,
	За помощ викащ — туй съм аз самият.

	Един пешак. На автостоп. Застинал.
	Не съм ли аз — сам себе си отминал?

