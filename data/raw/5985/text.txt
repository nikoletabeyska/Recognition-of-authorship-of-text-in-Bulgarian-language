
	Във събота съм тъмна, неразбрана
	и гъвкава, и дива като рис.
	Умората, избила във каприз,
	напуска ме като зарасла рана.

	Училището рухва в мисълта ми —
	далеч със свойте дневници, дъски.
	Към мен пътуват хиляди реки,
	очите ми се пълнят с цветни гами

	и циганки ми дават своя ритъм.
	Аз, силна като пролетна лоза,
	китарата превръщам във сълза
	и никого не слушам, нито питам.

	Във събота съм тъмна, неразбрана
	и гъвкава, и дива като рис.
	Умората, избила във каприз,
	напуска ме като зарасла рана —

	не зная просто как да се наричам…
	Но щом във понеделник облека
	престилка с цвят на черната дъска,
	ще бъда пак добро момиче!

	08.05.1977

