
	Като агнета вързани, блеещи
	наредени пред бялата кланица
	да отворят вратата очакваме.
	И се радваме тихо — въжето
	не е стегнал до болка касапина.
	Можем даже да веем с опашки
	И се душим с муцуни и дишаме.
	Днеска ядохме сито, доволно е.
	Пиян е бил, и не бърза много колача.
	Чуваме кротката негова песен.
	да се лее отвътре притихнала.
	Вратата се зейва, и тегли я
	за синджира овцата, поредната.
	Тя се влачи — бяла, изцъклена,
	а колачът я милва усмихнато.
	Пак затварят, и ние си чакаме.
	Мирише на тор и на слама, на хубаво.
	Изрева се отвътре… замлъкна.
	Пак се чу песента на касапина.

