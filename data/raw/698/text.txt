	В България има много хора, четящи, пишещи или просто интересуващи се от жанра научна фантастика. За съжаление тежката социална обстановка рязко ограничи броя и тиража на списанията свързани с НФ. Всеобщото обедняване разреди също така феновете, клубовете както и техните прояви.
	Тази кратка статия цели да представи актуалните и постоянно действащи клубове за научна фантастика в България. За момента те са пет, но малкият брой не им пречи да поддържат едно прилично ниво на дейност. Да поддържат близка връзка помежду си и да организират ежегодно български фестивал на НФ — Булгакон.
	Клубът за прогностика, фантастика и евристика „Иван Ефремов“ е учреден през април 1974 г. в София. Намира се в Дома на Културата „Средец“. Клубът е организатор на конференции, срещи и фестивали на фантастиката, панорами на НФ филми, издавал е фензини. Членове на клуба са участвали в европейски и световни форуми на фантастиката. В работата му участват писатели, преводачи, художници, фенове. Най-старият от съществуващите в момента в България клубове.
	Негов председател е Юри Илков. Той е главен редактор и издател на списането на българския НФ фендъм — „Тера Фантастика“. Юри Илков също така бе обявен за фен номер 1 на България на тазгодишния европейски фестивал за научна фантастика — „Еврокон“.
	Клубът за екокултура и фантастично изкуство „Уибробия“ е учреден през 1999 г. в Стара Загора.
	Клубът е организатор на ежегодните срещи „Таласъмия“, ориентирани към българския фолклор и митология. Издава страница за фантастиката в местния вестник.
	Клубът „А. И Б. Стругацки“ в Пазарджик съществува от 1975 г. Клубът е бил домакин на редица празници на фантастиката, рекордьор по брой на издадени фензини и пионер в това начинание. Организатор на панорами на НФ филми, изложби, феновски срещи. Негов създател е отново Юри Илков. Председател в момента е Петър Копанов.
	Клубът за научна фантастика в град Варна се нарича „Землемория“. Един от неговите основатели е известния български НФ писател — Ивайло Иванов. Към клуб „Землемория“ е присъединен и варненския фентъзи клуб „Толкин“. „Землемория“ няма установена програма, както примерно софийския „Иван Ефремов“. Неговите членове имат само хъс да си говорят за НФ, да коментират автори и произведения, да си разменят книги, да устройват НФ купони край морето и да участват в такива, организирани от други НФ клубове.
	Клубът се събира от февруари 2002 година. Основна „явка“ е бирария „Алба“ във Варна. Събират се там всеки понеделник от 18.30 часа.
	„Землемория“ понякога е посещаван и от членове на Сдружението на писателите във Варна, а веднъж дори е върнал гостуването.
	Клуб „Фантастика“ е основан през 1997 г. в гр. Кърджали. Негов създател е един от най-големите български НФ писатели за всички времена — Никола Кесаровски. В момента председател е Кирил Добрев.
	Клубът е официално регистриран в съда като дружество с идеална цел. Неговата конкретна дейност е: „Да подпомага развитието на научната фантастика, да я разпространява и популяризира.“
	Клубът има страница в официалния вестник на гр. Кърджали — „Нов Живот“. Тя е с над 60 издания до момента и се подготвя от Никола Кесаровски. Г-н Кесаровски бе също така организатор и любезен домакин на ежегодния български фестивал на НФ — Булгакон. През 2002 година „Булгакон“ се проведе в Кърджали и имаше около 90 гости и участници. Предните две години фестивалът бе провеждан в гр. Сандански, а през 2003г. негов домакин ще бъде гр. Пазарджик.


	Авторът на тази кратка статия се надява тя да бъде повод за създаването на още НФ клубове в страната.
	Авторът благодари на Юри Илков — Генерала, Никола Кесаровски, Ивайло Иванов и Кирил Добрев за предоставената информация.
