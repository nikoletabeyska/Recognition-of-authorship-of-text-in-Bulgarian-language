
	Народен бях, дорде бях гол
	и нямах хляб да ям;
	за народа си бях готов
	и живота си да дам.

	Народен бях, дорде имах
	аз нужда от народа;
	цели пет години крещях
	за чест и за свобода.

	Но видях аз — свободата
	парички не печели;
	сал кражбата у хората
	лежи в меки постели.

	И видях аз, че всичкото
	продава се с парици;
	на почит са само онез —
	богатите с жълтици.

	И заклех се пред себе си
	парички да добия;
	с дявола станах ортак,
	мекере на Сърбия.

	Продавах аз народа си
	за лъскави жълтички,
	продавах аз брата си
	за пустите парички.

	Ще каже някой, на тоз свят
	че подлост съм направил
	и юнаци без срам, без грях
	на онзи свят отправил.

	Но… хвала ми! Спечелих си
	две хиляди жълтички;
	ще хванат те веч от сега
	да се въдят самички.

	Ще стана аз човек почтен,
	не ще съм вагабонтин
	и аз ще да спусна корем
	и пак ще съм „народен“.

	Ще ми стискат ръчицата
	нашите великаши;
	„Пълна му е торбичката“,
	ще казват, „той е наши“.

	И аз, честит, ще си купя
	файтон с два бели хата,
	ще се разхожда по Букурещ
	в него мойта Ната!

