
	Един възторжен кораб рязко вряза
	брадата си в спокойното море
	и своя път със диря отбеляза.
	Морето не поиска да го спре,
	а само сбръчи се от болка сива,
	изохка тихо, като че дайре
	търкулна се във огнена коприва.

	След кораба остана само пяна
	и раната във морските гърди.
	Една вълна, немирна, разлюляна,
	затвори я и меките води
	пльоплюкнаха във устните на плажа,
	изхвърляйки и миди, и звезди,
	за палавия кораб да разкажат.

	Море, море, когато той със сила
	разцепи те, нали те заболя?
	Видях как твоята гръд се беше свила
	Ти тази болка как преодоля?
	А можеше със силните си пръсти
	да счупиш мачтите като крила,
	да блъснеш всичко в дълбините гъсти.

	Аз знам, море, ти винаги прощаваш,
	обидите потапяш в хладна сол
	и болките червени изтърпяваш.
	Следите им заравяш в пясък гол.
	Сега разбирам твоето господство,
	и сила, и лилава красота:
	дължат се те на твойто благородство.

