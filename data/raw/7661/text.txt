
	Най-важното е да се осмелиш.
	Да превъмогнеш своя страх — да скочиш
	в студения и кристаличен въздух.
	В обятията на самия Март — да стъпиш
	на тънкия му слънчев лъч и кратък
	под снежния му купол (ту дъждовен,
	ту снежен купол), ти да балансираш…
	Да знаеш, че те помнят — че те гледат.
	Със непрекъснат и издигнат поглед.
	Те гледат твоя силует на малък
	и весел акробат… И се страхуват
	да не залитнеш. Те зелен те помнят.
	Да си зелен под мартенския купол.
	(Под снежния или дъждовен блясък.)
	На Сириус — в студения прожектор.
	Мой малък акробат, ти цял трепериш.
	По тънкия си слънчев лъч как стъпваш.
	Как се огъваш в бесния оркестър
	на снежния или дъждовен вятър…
	Какъв прекрасен цирк. И аз те гледам.
	Как искам да рискувам. Да те следвам.
	Да съм зелен, безумен, сърцевиден.
	Усмихнат — да издигам твоя поглед,
	ах, твоя тежък поглед до самия
	кристален блясък — там —
	на тоя дъжд.

