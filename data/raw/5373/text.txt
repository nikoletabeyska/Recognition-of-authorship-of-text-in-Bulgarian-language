
	Сред тайните на тъмни векове,
	с търпение велико прикован,
	забил в лазура поглед замечтан,
	стои Везувий и в гърди кове
	заканата на гневен великан.

	И призори по каменната гръд,
	по голите замислени скали,
	надвисват сини есенни мъгли,
	като души, залутани без път,
	и с тях скръбта си бурна той дели.

	А в черни нощи блесне ли Помпей
	с безумни и разгулни празненства,
	Везувий дигне троснато глава,
	в гърди му гневен трепет се разлей,
	но стихне той след миг и занемей!

	Отронят само каменни гърди
	въздишка глуха в тягостната нощ
	и ехото на страшната й мощ
	в празнуващите зали се вести
	смеха и оргиите да смути.

	А сред оргии безумни
	тъне празничният град
	и всенощно в зали шумни
	блика вино и разврат.

	Мраморните колонади
	знаят всеки тъмен грях
	и безстидните наслади
	сякаш сплитат се по тях.

	Вечер в пясъчни арени
	гладиаторският меч
	върху братята рождени
	шепне смъртоносна реч.

	И тълпите са честити,
	щом настръхналия лъв
	жаждата си с кръв насити —
	с топла человешка кръв.

	Но по белите туники
	черен знак е начертан —
	над тълпите многолики
	дебне огнен великан.

	И ето веднъж великана настръхна
	и мълния блесна по гневния лик;
	студена струя от смущение лъхна
	и трепнаха залите в ужас велик.

	И с грохот страхотен Везувий разтресе
	могъщите стави на каменен стан
	и трепетът странен за миг се понесе
	от сграда на сграда кат гост непризван.

	„Везувий, Везувий!“ — ведно възридаха
	смутени и бледи мъже и жени.
	„Везувий, Везувий!“ И смъртна уплаха
	сърцата безгрижни за миг вледени.

	Настръхнал в своята велика злоба,
	Везувий — в пурпур озарен,
	разкъсал свойта пламнала утроба,
	разлива огнената си прокоба
	и тътне в своя гняв свещен:
	„На своите плещи търпях с години
	позорен гнет и скверен смях,
	вий, синове на прашните долини,
	в разврат посред уханните градини
	празнувахте вседневния си грях.

	На празненства и оргии безстидни
	не стихваше стаканен звън;
	жреци, девици и патриции видни
	осмиваха с делата си обидни
	привидния ми вечен сън.

	А знаехте, че всичко тук живее
	чрез моята смирена гръд:
	житото, розите край светлите алеи,
	виното, в пиршествата ваши що се лее,
	и вашата престъпна плът.

	Безумци, имах много мощ в гърдите,
	а все пак роб бях аз на вас;
	родени тамо доле — в низините,
	за вас невнятни бяха висините
	и ужаса на вечната ми власт!

	Но в своя гняв на пепел ще обърна
	кумирите на жалкия ви храм;
	от мъртвите ви зали ще извърна
	аз поглед и тълпите ще обгърна
	с победния си смъртен плам!“

	И над каменния гребен бликва пламъка вълшебен
	и разлива се, извива, като златокървав флаг,
	великана, разсвирепил се, обсипва с дим и пепел
	улици, площади, сгради, засенени с черен мрак.

	Блесне, стихне, сетне светне в пламъците многоцветни
	и развее, разпилее пара, пепел, гръм и дим,
	а тълпите бледолики къмто градските портики
	хукват, трупат се и чупят пръсти в плач неутешим.

	Рухват тежки колонади и възпламналите сгради
	стенат, съскат и разпръскат многохилядни искри;
	вред тъмата се сгъстява, каменен дъжд загърмява
	и вулкана със закана блясва, трясва и гори.

	И за празник смъртночуден, смело към града безлюден
	стъпва хищна Смърт сред пищно тържество извила стан:
	ето огнената лава тьтне, святка, наближава
	и чрез нея гибел лее разгневений великан.

	В пустите улици с пурпурни гриви
	бликат пламтящи вълни;
	лавата лее се, жежка, бурлива
	в черен дим и съсипни.

	Тук-там прониже пожар тъмнината,
	блесне рубинен език,
	глухо понася се стон в пустотата
	и занемее след миг.

	Край бреговете тълпи изумени
	блъскат се с ужас и рев,
	пред тях морето вълнува се, пени
	в своя величествен гнев,

	зад тях Везувий настръхнал изправя
	своята огнена мощ —
	ярки потоци от бликнала лава
	греят в злокобен разкош.

	Могъщ и метежен, сред мрака безбрежен,
	Везувий победно гърми,
	той властно обхваща града и разпраща
	пламтящи червени вълни.

	И сграда след сграда във хаоса пада,
	вълна я залива след миг
	и в черната бездна на вечер беззвездна
	изчезна последния вик.

