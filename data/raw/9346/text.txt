
	Като зърно, затворило във себе си
	на гъвкави славянки хубостта,
	на оня хан първичен дързостта,
	вървя в света —
	обичана,
	отричана,
	но нужна,
	като въздух и вода,
	жена.

	Аз знам на стъпкана любов зората.
	Аз знам на мъка слепотата свята.
	На гордостта, ранена, знам тъгата.
	И на родената от нея сила
	знам цената!

	От утре ида —
	в минало се взирам.
	И — цялата предчувствие за плод —
	аз тичам
	вречена,
	обречена
	на този слънчево-тревожен небосвод-

	Аз зная на безсъница цветята.
	Аз зная на живота си цената!

