	Превзет бе столичният град
	след пристъпа свиреп на варварина скит,
	но и врагът се спря пред този дивен свят
	със хиляди дворци от мрамор и гранит.
	Сред много чудеса, каквито нийде няма,
	издигаше се там и статуя голяма
	на някогашен княз, владял града отдавна,
	в епоха, видимо, по-славна.
	„На най-могъщия, най-справедливия,
	най-благородния, най-милостивия…“ —
	и тъй нататък, позлатен
	гласеше надписът на каменен език.
	Завоевателят стоеше поразен —
	как тачат хората владетеля велик,
	заслужил любовта на целия народ!
	Самият скитски цар поиска да научи
	за подвизите му и мъдрия живот,
	не щеш ли, учен мъж във свитата се случи,
	историята той разгърна и прочете
	за княза редовете:
	„Властта му беше срам за родната страна.
	Безсъвестен тиран, той със железен гнет
	потъпка и закон, и обичай, и ред
	и задуши честта, във стари времена
	достойно служила на вождове добри.
	Когато враг нахлу, града да покори,
	защитниците му, привикнали с окови,
	предадоха без бой на крепостта вратите…“

	Така за поколенията нови
	историята бе запазила чертите
	на властника жесток, покрил се с мрачна слава.
	Възкликна царят: „Но защо тогава —
	ако историята е правдива —
	на този паметник е издълбана
	възхвала толкова лъжлива?
	Тук има някаква подмяна!“
	„Царю, от тукашните първенци
	строен е паметникът приживе на княза,
	а пък историята — ученият каза —
	говори винаги за мъртъвци.“
