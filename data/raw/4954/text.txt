
	Дочакахме съдби невероятни.
	Подир позори — лучезарна слава.
	Из гроб бликнали сили необятни.
	Пример такъв исторьята не дава.

	България — до вчера? Тромо царство,
	лов примамлив за алчност и коварство,
	на вси съседи, силни или слаби,
	достъпна плячка, лесна да се граби;

	от всяка чужда бръчка ил закана
	треперяща сърна, от страх скована,
	отвред с венец от злоби оградена,
	сред мир — в тревога, без война — пленена!*
	[* Позната е на мнозина невероятно наглата и оскърбителна постъпка на последния сръбски пълномощен министър Чолак Антич, малко дни преди Сараевското убийство. По случай на дребни стьлкновения между наши и румънски постови войници на добруджанската граница, Чолак Антич заявя на нашия министър-председател от името на сръбското правителство, че ако се повтарят подобни случки, Сърбия ще обяви война на България!]

	Съдба! Кога била си по-превратна?
	България — днес? Загадка непонятна!
	В борбите на света и тя съдба е:
	накланя се везната там, де тя е!

	И вчерашната страстотерпца смирна
	в размаха си величествен, титански
	надфръкна полуострова балкански
	и влезе във исторьята всемирна!

	Януари 1916 г.

