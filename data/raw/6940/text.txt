

	На брат ми Стефан

	Аз нося в душата си песен,
	печална, нечувана още,
	и чезна безпътно унесен
	от сетното чудо
	на лунната синкава нощ —
	о, сън без пробуда!

	И отглас не търся, участие
	не търсил съм нивга, и знам,
	че моята горест и щастие
	по пътя безлюден
	докрай ще износя, но сам —
	о, сън без пробуда!

	Кому ли душа ще пришепне
	последни слова: лека нощ!
	Когато в умора се сепне
	из черна прокуда
	до прага на вечен разкош? —
	О, сън без пробуда!

