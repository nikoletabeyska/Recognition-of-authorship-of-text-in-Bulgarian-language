	Дъбовете се оплакали Зевсу:
	— Уж сме сакрални и ритуални дървета, гордост за растителния свят, а няма по-жестока сеч от страна на хората, както тая върху нас.
	Зевс им отговорил така:
	— Погледнете малко самокритично на въпроса. С какво ви секат хората? С брадви! А дръжките на тия брадви от какво ги правят? От вашите клони! Тоест сами вие сте си виновни.
	— Тая вече няма да мине — възразили дъбовете на Вседържеца Зевс. — Ти от болната глава, та върху здравата! Нас изкарваш виновни, вместо да превъзпиташ хората малко да попазят природната среда.
	— Добре де! — приел Зевс. — Дръжките на брадвите вече няма да ги правят от вашите клони. Ще ви режат с триони.
	Решиш ли да негодуваш пред боговете, те все ще издяволят нещо.
