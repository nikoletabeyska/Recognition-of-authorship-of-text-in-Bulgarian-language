
	Омръзнаха ми тези сиви вечери,
	омръзна ми еднаквият живот.
	Пред мене като символ са изпречени
	два клона на изсъхнало дърво.

	Зад тях се гушат сгърбените фигури
	на хижите с олющени стени
	и сякаш арестанти във вериги
	се нижат бавно тъжните ни дни.

	Понякога не мога да изтрая,
	извръщам взор от изгледа унил
	и почвам поетично да роптая,
	че всеки се е вече примирил.

	Едва докоснал скритата тетрадка,
	и в пръстите ми ритъмът тупти,
	тъгата ми тогава става сладка
	и съчинявам толкова мечти.

	Омръзнаха ми вечерите сиви!
	Омръзнаха ми дните без борба.
	Загиваме. В музея спи ръждива
	на Чинтулов юнашката тръба.

	1941

