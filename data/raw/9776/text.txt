
	Пред портичката на добрия човек
	се припича котка.
	А недалече пръхти кон.

	Мирише на току-що опечен хляб.

	А жената на добрия човек
	се усмихва на себе си.
	Почти непрекъснато.

	Тя е с руса коса.
	И е кръгла като слънцето.

	Двамата живеят в мъничка къща,
	която прилича —
	на варосано птиче гнездо.

	Опушеното й коминче е знаме,
	което се развява —
	ако печката е запалена.

	Когато минавам покрай добрия човек —
	се чувствам ужасно неудобно.

	И какво е това желание
	да му поискам прошка —
	сякаш е Сирни Заговезни?

