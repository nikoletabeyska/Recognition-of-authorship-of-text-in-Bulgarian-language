
	И там — от осемхилядния метър.
	Там до самия рай — от самолет
	видях аз Киев, отразен във Днепър
	и на архангел златния тромпет.
	Видях при тоя звук аз да възкръсват.
	И как възкръсват със внезапен ръст.
	Как търсят своя поглед автентичен.
	И своя автентичен глас и слух,
	неповторимият — до ужас личен
	свой образ на човек… Видях и чух
	един руснак, украинец, евреин.
	Евреин пак…Търговец, писар, княз…
	(И аз — тъй гол, измръзнал, ненадеен, —
	ах, как възкръсвам във Бургас и аз.)
	Аз слушам тоя звук и се изправям
	И се заклевам в тоя странен час
	до своя сетен час да съхранявам
	аз своя поглед, своя слух и глас!
	Да защищавам тоя топъл блясък
	на жив човек — дори и мъртъв — там!
	Възкръснал там — изпод самия пясък, —
	да не залитам сляп и глух, и ням!

