

	Най-хубавото на смъртта
	е туй, че идва ненадейно…
	Александър Геров


	Най-хубавото на живота е,
	че се преструва на случаен.
	Приемаш го за своя собственост,
	а всъщност — в него си под наем.
	Уж ражда чувства и амбиции,
	а те отдавна са родени —
	И друг е плакал и обичал,
	във някакво
			незнайно време.
	Най-хубавото на живота е,
	че не е пръв, нито последен.
	И уж е твой слуга безропотен,
	но просто може и без тебе.
	Непокорим е той. И вечен.
	А ти —
			искрица затрептяла
	между случайната ви среща
	и неслучайната раздяла.

