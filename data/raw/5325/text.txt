

	Съществува легенда, че Ботйов е бил ранен,
	заловен и откаран в затворите на Диарбекир.
	Доста време се е очаквало завръщането му.


	Без път към своята Голгота стръмна,
	залутана сред хладните скали
	и сенките на участта си тъмна —
	дружината нечакано осъмна
	в съседство с волнокрилите орли.

	Момчетата жадуваха отрада,
	войводата стоеше с бледен лик,
	а мигом сред страхотна изненада
	башибозукът плъпна из засада
	и екнаха усои в гръм и вик.

	Весден посред чукари неприветни
	кипя неравна шеметна борба,
	но неусетно плъзна вечер летна
	и разпиляха се полека сетни
	оловноцветни пушечни кълба.

	Вечерната тъма във черни скути
	прикри кръвта и стихналата мощ
	и тегне тайна над последните минути
	на шепата възторжени хайдути
	и вдъхновения поет и вожд…

	А там далеч у тъмните зандани
	в Диарбекир сред влажните стени
	лежи старик. Следи от тежки рани
	на морния му лик са начертани
	и тягостно веригата звъни.

	Той крачи снажен, леко поприведен,
	потрепват посребрените коси
	и горест блика от ликът му бледен,
	а кат ханджар сред полумрака леден
	пламтящият му поглед пак блести.

	* * *

	Далеч от тази черна преизподня —
	натам, де снежният Балкан мълви
	сребристи химни над земя свободна,
	де чака го прегръдката народна —
	възторжен старият борец върви.

	Но стига той. И вижда всъде горест.
	Едни вериги паднали, след тях
	възправила се нова робска орис
	и угнетен, беднякът пак се бори с
	тираните разплути в срам и грях.

	А тези фарисеи, на които
	той нявга плю в пророческий си гнев,
	живеят пак охолно и честито
	и с свойта подлост и лихварство сито
	сподавят робския възбунен рев…

	Смрачи се лик. В гьрди се буря сепна —
	възпламна гняв пак в стария борец.
	И орловият поглед странно трепна,
	и орловият поглед пак зашепна:
	„Ще викнем ние: хляб или свинец!“

