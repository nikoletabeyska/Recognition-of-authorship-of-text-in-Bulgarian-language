
	Мое педя джудже, пак ли идваш и махаш
	четирийсетгодишна брада в този мрак,
	дето свит в безопасна от гръмове стряха
	свойта дрямка преде някой стар котарак?

	Мое, мое момче, само в цирк ръкопляскат,
	като в цирка ти мяташ искрящо въже,
	но се бави добрата небесна каляска
	да те вземе нанякъде, мое джудже…

	Ти си носиш отдавна товара прекрасен —
	двете ризи и стария бащин бръснач
	и залутано с нощните приливи раснеш
	в разлюлян от безсънните мълнии здрач.

	Колко време те срещам и гледам, и слушам?
	Към бездънния свод хвърляш тънко въже
	сто комина на глухи звезди да отпушиш…
	Ще ти стигнат ли силите, мое джудже?

	Утре слънчева брадва отново ще лъсне
	и ще бръсне обраслия облачен дим.
	Мое, мое момче, стана толкова късно,
	мое щастие, колкото педя, да спим.

