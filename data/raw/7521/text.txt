
	Сега е все едно дали навън дъждът вали,
	дали със златни думи приказка разказва слънцето,
	сега за малко трябва да си само ти,
	да гледаш с светли искащи очи
	навътрве във сърцето,
	да скръстиш с бавен жест ръцете
	и много да се молиш,
	да казваш,
	че знаеш колко тъмен е понякога света
	и колко тежки дни ще имаш,
	и колко мрачна е понякога зората,
	и колко бавна някога е вечерта
	да скрие и изтрие някой ден,
	че твойта малка, крехка сила
	ще се прегъва нявга в отчаяние,
	че и над тебе ще се струпа
	същото страдание,
	което е сломило вече
	много други;
	че вечното, едно и също
	колебание
	и тебе ще раздруса някой миг избран
	и ще стоиш на прага,
	от вятъра и бурята люляна;
	че всички скрити, тъмни сили,
	и всички жалки, дребни скърби
	са се сплотили
	срещу тебе.

	Но в своя малък жребий
	ще гледаш винаги направо във очите
	на всички врагове,
	на хора и неща,
	на изпитанията, вече минали,
	на всяка мъка, още неизпитана,
	и няма никога да наведеш глава.
	Ти няма да попречиш хората да страдат,
	да разломиш огромната преграда
	между това, което искаш и което можеш,
	на здрави камъни е тя положена.
	Ти няма да направиш лошото — добро,
	ти няма да изпълниш с светъл дух
	измъченото, тъмно, зло човешко тяло,
	ти си безсилна.

	Но няма никога да наведеш глава
	в покорство и умора, ти си обеща.
	Моли се:
	да можеш да живееш винаги така,
	със своя гордост и със своя вяра,
	да бъдеш винаги свободна и сама
	със своя верен съд — сърцето,
	да съградиш поне със своите дела
	едно красиво, малко царство на земята,
	да бъдат силни винаги ръцете,
	а ако някога и тях сломи теглото,
	да търсиш в себе си и да намериш винаги
	копнеж и сила за доброто.

	1939, май, София

