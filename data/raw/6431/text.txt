
	На паметта на Христо Ботев


	Аз бдя, аз тръпна ден и нощ, Родино свята,
	над теб — над твойта участ тръпна аз,
	защото сам не знам що носи теб съдбата,
	какво ти носи всеки час!

	Защото аз не знам какво те утре чака:
	венец след подвиг нов, велик,
	или над теб на робство черно вий се мрака
	и дебне твоя ведър лик?

	И ти — робиня… Не! Далеч от мен, о, Боже,
	далеч от мене хулна реч:
	робиня нивга ти не си била, не може
	такава ти да бъдеш веч.

	Робиня нивга ти не си била: на Вола
	не роб почива, майко, там,
	не робски лоб стрела е вражеска пробола,
	а горд борец с завет голям!…

	И аз все тръпна ден и нощ, Родино свята,
	над теб, над твойта участ, ден
	и нощ, защото знам — широка е земята,
	но как е чужда тя за мен!…

