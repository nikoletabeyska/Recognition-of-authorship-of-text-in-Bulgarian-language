
	Работя ил вървя, деня и в нощен час,
	о, мили храбреци, умът ми е при вас.
	Следя ви мислено по чуки и в усои,
	на битките в димът — все с вас съм, о герои,
		във вашата съм власт.

	Вий владате едни мечтите, мисълта ми,
	полетът ви следя по всичките страни,
	при Вардар, Косово, при дринските вълни
	и вашето „ура!“ достига до слуха ми
		през снежни планини.

	Живота личен мой — скръбта ми, радостта ми,
	отстъпиха назад — със ваште ги смених.
	И всякой ваш триумф издига мисълта ми,
	и нов възторжен вик изтръгва из душа ми
		с крилатия ми стих!

	Ноември 1915 г.

