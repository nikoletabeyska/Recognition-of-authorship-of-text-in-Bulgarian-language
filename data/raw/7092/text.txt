
	Не искай да узнаеш, на слънцето под зноя
	— нещастник — откъде ме нещастия влекат;
	не искай да узнаеш на тъмнини в покоя
	— пустинник — за къде е пустинния ми път;
	не искай да узнаеш онуй, в което сам
	едва ли цел съзирам, едва ли смисъл знам.

	И, сестро, остави ме измъчен да помина
	край тебе ден в почивка, край тебе час в покой,
	съвзел се, остави ме тогава да отмина
	към скрития в живота предел в живота мой…
	И светъл всевиновник отгоре ако бди,
	той нека те с утеха най-щедро награди!

