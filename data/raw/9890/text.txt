
	Дъжд все вали, мъглата се стеле сред тръните
	където кучета зъзнат, враните дишат пресипнало,
	там, където подпрян на бастунчето
	моят Дядо стигна последно.
	… За да остане завинаги тука.
	Гробът е кален, дъжд все вали и под него мехурите,
	полепени със сламки се въртят и се пукат,
	пяната жълта е.
	Бабите плачат, вият горките и молят се.
	А небето е сиво и ниско надвиснало, гледа безчувствено.
	Дядо е мокър и сам, мокро лицето му — жълтото.
	Мирише на свещи и кал, враните гледат изцъклено.
	Попът е черен и пиян, мърмори си нещо умислено.
	Гробарите бяха двама намусени цигани.

