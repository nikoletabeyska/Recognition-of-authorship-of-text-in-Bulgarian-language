
	По-леко и от въздуха в начало…
	Все по-призивно става — да реша
	как да прекрача крехкото си тяло
	и полетя след своята душа

	О, Господи на думите — тежи ми
	дори и мисълта да продължа…
	Но кой — кажи ми ти — принадлежи ми?
	Самият аз — на кой принадлежа?

	Защо все по-безсилно за сърцето
	е тялото ми? И кога в нощта
	ще го захвърля дръзко във лицето —
	подобно ръкавица — на смъртта?

	Без пози! Без сълзи! Без секунданти!
	В лицето й да пръсна аз — в калта
	студените тристенни диаманти
	на злъчката си… Ти вземи солта —

	о, принце на глаголите, — кръвта ми,
	във вени и слова я съхрани!
	(Без секунданти! Без сълзи! Без драми!
	Отново пред смъртта ми ме вдигни,

	да бъда аз отново преводача
	на себе си — към всички — без лъжа…
	Отново научи ме ти да плача —
	с една усмивка да се продължа!

