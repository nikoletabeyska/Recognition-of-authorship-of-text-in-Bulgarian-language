
	Живите ходят на гости на мъртвите…
	И какво от това?!
	Някакво семенце се промъква
	и шепне тихо в пръстта.
	Някаква дребна мушица витае
	във въздуха натежал.
	Даже си спомняме, даже си знаеме —
	всичко е пепел и кал.
	Сипваме вино, пием за помен,
	а поменът е вина…
	Нервният вятър раздухва ни спомена —
	животът ни — прах, самота…
	Живите вече не искат да знаят.
	Мъртвите — розов воал…
	Капе тъгата, капе на воля,
	капе на търсена жал.

	Мъртвите знаят последния корен.
	Живите пият напук.
	Горе високо в небето показва се
	гневният божи юмрук.
	Уж сме запомнили, уж сме видели,
	ала по детски мълчим.
	Днес на Задушница — плахи и сврени.
	Утре — отново — грешим.

	Живите ходят на гости на мъртвите.
	И какво от това?!
	Окото на залеза, тихия залез —
	единствена прошка сега!

