
	Аз виждам: раждат се тълпи
	за утрото на празник свят
	и вред в настръхналия град
	духът на кървав бунт кипи.
	И всеки слаб и угнетен —
	на черна мъка светъл син,
	възраства като исполин
	и в страшен пристъп устремен,
	с море възбунени души,
	лети, гърми, зове, руши…

	Над него трепетни слънца
	преплитат утринни лъчи,
	а по следите му личи
	кръвта на хиляди сърца,
	туптели с порива свещен
	да слеят своя огнен ток
	ведно с тържествения звън,
	зовящ вселената от сън…

	Аз виждам: гърчи се пред мен
	последний призрак на нощта
	и кръв от зинали уста
	опръсква утрешния ден,
	а там по каменистий път
	на многовечната борба,
	удушил властната съдба
	до своята гранитна гръд,
	пристъпва человешкий род
	към дверите на нов живот.

