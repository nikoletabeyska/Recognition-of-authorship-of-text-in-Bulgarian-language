
	Пак победи! Пак усилья
	с нови лаври увенчани!
	Пак великий дух окриля
	ратниците-урагани

	рицарите благородни
	на велики идеали
	из балканите свободни
	орли на бой полетяли,

	стяг издигащи победен
	при Дойран, при Вардар мътни
	и при Черна, с дъх последен
	бранящи завет безсмъртни.

	Храбреците вихрокрили,
	легендарните витязи…
	Но, деца народни, мили,
	има ли слова за вази

	толкоз силни и отбрани
	да възславят доблестта ви?
	И днес в нашите балкани —
	толкоз рози за чела ви?

	Април 1917 г.

