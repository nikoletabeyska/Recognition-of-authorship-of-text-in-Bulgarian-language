

	На Иван Пейчев

	Как искам да напиша пак
	„кога ще тръгна“!
	Да изрека отново тия думи
	с провинциално юношески устни!
	С оная тъй жестока и невинна,
	и нежна интонация на предано,
	отчаяно момче… Кога ще тръгна?
	Из тия пусти улици — тъй тесни.
	Опровергани от сияйно-тъмното
	движение на кораби…На кораби
	приличаха жените, а животът ми —
	на хаотично-празнично
	пристанище!
	Вселената се взираше в очите ми,
	тъй жадна за детинско милосърдие.
	Смъртта бе тъй далечна и безименна.
	Лъжата я загатваше единствено
	със буржоазно достолепие…
	Наистина
	кога ще тръгна?
	О, кога ще тръгна?

	Мълчание над моите далечни
	провинциално-юношески устни!
	Как искам да не зная, че отдавна
	съм тръгвал — че пътувам непрестанно,
	че си отивам, че мечтая може би,
	да се завърна пак, но всички кораби
	и влакове жестоко ме обсебиха!
	Не позволяват никакво завръщане!
	Жените с непрестанно и убийствено
	присъствие са по-далеч от всякога!
	И верността ми си отива сигурно
	с оная все по-глуха интонация
	на предано момче… Но тъй са предани
	след всичко, тъй спасителни са думите!
	Благодаря за тяхното присъствие!
	Но въпреки това — кога ще тръгна?

