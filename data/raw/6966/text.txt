
	Далеч гората чезне,
	но песните заветни
	за нея ще ми спомнят
	под всеки небосвод —
	еднъж ли тя пречупи
	стрелите бързолетни,
	отправени със клетва
	към моя млад живот.

	По друмища сурови
	на вяра, на измама,
	летеше светъл воин,
	с победен царствен лик,
	звънеше над брезите
	развяно мойто знаме,
	ехтяха: рог враждебен
	и моят бранен клик!

	Далече гората чезне,
	но нежният й говор
	като другарка милва
	разискрено чело:
	о, спомняй си за мене
	и връщай се наново,
	като елен що търси
	все първото легло!

	Аз често ще се връщам
	у твоите усои,
	при първата си обич,
	към буря, зной и бран,
	бъди последна пристан
	за сънищата мои,
	за моя дух безцарствен
	с душата ти венчан.

