
	Родих се аз по Връбница, през Марта
	(не помня: в тъмна нощ или през ден),
	и близо четвърт век откак живея,
	а се не знам защо съм аз роден.

	Детинството кат сън премина:
	ту в радост, ту в преглъщани сълзи;
	в училището тройки получавах
	и даскалите считах за врази.

	Щом свърших, тежка служба си намерих,
	по два-три гроша на продряман час,
	но скоро видех сам, че служби царски
	съвсем не са за хора като нас.

	И впуснах се във жизнената битва
	да търся слава чрез книжовен труд,
	но тъй като май славата не храни,
	аз неведнъж обръщах се на шут…

	Опитах се да любя и не случих:
	финалът беше: „Дървен философ“,
	и оттогаз, наплашен и напарен,
	аз вече не играя на любов.

	Това е мойто житие греховно,
	о, братие, четете „Шантеклер“
	и смисляйте, познати и незнайни,
	святий великомученик Амер.

