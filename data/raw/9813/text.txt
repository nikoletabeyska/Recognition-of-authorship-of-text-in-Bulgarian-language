
	Тя е още надежда за плод.
	Не е още вина или смисъл.
	Тя не знае какво е живот.
	И си прави, каквото си иска.
	Аз я чакам, броя часове,
	а пък тя се разсейва по облак.
	И ми казва, че Там е добре —
	а пък Тук — по предателски обло.
	Аз отчаяно драскам слънца —
	аз подкупвам детето със светло:
	Гледай, толкова чужди деца
	не улучиха черния петък.
	Имай смелост — и ти се роди.
	Нарочи си за празника сряда.
	Избери си от всички бащи —
	този, който си спомня за кладата.
	Този, който горял е веднъж,
	ще те пази от всички пожари.

	Дъщеря ми не вярва на мъж.
	Не се ражда. И аз остарявам.

