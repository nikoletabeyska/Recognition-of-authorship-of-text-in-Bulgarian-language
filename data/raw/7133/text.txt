
	Да славим пролетта! Въстана Слънцето могъщо
	в царствен небосвод…
	Да славим него — вечно също
	в гордия си ход
	и с дръзкия си вид. Земята се пробуди…
	Милион стрели на пламналия взор
	замрежиха кристалния простор,
	докоснаха Земята. И Земята се пробуди.
	Ето озова се тя
	в премяна брачна — дева под цветя,
	готова за прегръдки луди.
	И настъпи Пролетта… Да славим Любовта!

	И да осмеем злобата — оназ,
	която никога не дреме:
	злобата на вечнопобеждаваното Време,
	против зноя мраз!
	Защото Слънцето я найде хладна, под саван
	— възлюбената своя —
	черна я видя, видя я да възправя дрипав стан,
	позна я на магиите в безброя…
	И настъпи час на страстен пир —
	за посмеяние над млъкналата злоба:
	ето наи-подир
	часът на кипналата мощ и трепета на
			жадната утроба.

	Да възславим Пролетта, Земя! — че славата на Дните,
	Слънцето съм аз, Мъжът… Победна светлина —
	за тебе грее моя поглед, о Жена,
	и доле тук, и там от висините!
	Виж ме в погледа грабливи,
	в жегата на моето задъхано лице;
	познай ме в бляновете срамежливи,
	в шепота на твоето разбудено сърце…
	Ела в прегръдките ми златни, —
	Слънцето съм аз! След миг ще бъда облак — аз, Мъжът,
	обилния с лъчи и влага. Аз съм дух, а ти си плът;
	безсмъртието — чародейство на цветята ароматни.

	Чародеен цвят — целувката цъфти на твоите уста, —
	цветята аз ще орося!… Магесника враждебен,
	Времето ни дебне; в лабиринт вълшебен
	Времето ни гони, — тъмна суета!
	Цветята аз ще орося… Непобедима младост —
	Любовта е в нас. И пак настъпи час
	на обновителния шемет, лъчезарна радост.
	Времето ни гони, ние ще го уморим; а в неговия край —
	и бряг, и _родното начало_ Любовта ни ще узнай…
	Аз Слънце, ти Земя, сега сме дух и плът,
		единството ни — сладост, —
	дъх на Пролетта.
		Да славим Любовта!

