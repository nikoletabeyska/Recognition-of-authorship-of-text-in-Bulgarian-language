
	Цяла нощ валя. Драска по стъклото,
	като малко пале, хвърлено навънка.
	И аз не спах. Преброил съм всички капки
	и всеки стон на улицата пуста.
	Мечтая си за теб. Мечтая си до болка.
	А вън е вече светло, сиво утро, мокро.
	Прозорецът е набразден от ситни капки.
	Докосвам ги с длан и в тях откривам букви.
	Изписано е името ти там.
	И пак вали. Небето слязло ниско
	навън, шепти, повтаря, шушне…
	Мъгли, ръми… Притиснат до челото
	прозорецът е мътен от дъха ми.

