

	„Паситесь, добрые народы!
	Вас не разбудит чести клыч;
	Начто стадам дары свободы?
	Их должно резать или стричь…“
	А.С.Пушкин


	Ликуй, народе! Старо и младо
	хвалете и днес бога и царят!
	Днес е Гергьовден. От овце стадо
	тъй блейше вчера подир овчарят,
	когато тоз цар, безгрижен, глупав,
	както и всички царьове земни,
	поведе стадо с кривакът хубав
	и с умни псета — министри верни,
	без портфейли, но и без заплата,
	на кои същ цар и да погледне,
	„Блазе й — би казал, — живей овцата
	и от народът мой по-честито!“
	И тръгна стадо с агнета дребни,
	върви и крета от път убито,
	та сичко младо под нож да легне
	за свети Гергя — божи разбойник…
	Бездушен, глуп, изгнил покойник
	жертви ли иска? Иска овчарят,
	гладното гърло, попът пиени,
	както от тебе, народе, царят
	иска за свойте гнусни хареми
	и за тез, що те мъчат, обират;
	а ти им даваш потът, кръвта си
	и играйш даже, кога те бият!
	На’ — днес богати и сиромаси,
	пиени там — те песни пеят
	и хвалят с попът бога и царят…
	Ликуй, народе! Тъй овце блеят
	и вървят с псета подир овчарят.

