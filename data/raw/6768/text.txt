
	Чуйте: говори Смъртта! Пеят мъртвите своята песен —
	там, на Север — заспали в снега, с дух към
						Полюса все тъй понесен.
	Мъртвите пеят от Юг — в огнен пек, сред
							прогнили копита,
	гдето дингото вие в праха на пресъхнали речни корита.
	Пеят от Изток — в леса с гнилодишащи смрадни каверни,
	гдето лае гибонът в дола и се валят туловища черни.
	Пеят от Запад — в степта, от Каньона на Жълтите суши,
	гдето в стана им, сит от лешта, росомахът
							гробовете души.
				Чуйте: говори Смъртта!

	I

	Със мечти по детски чисти, сред задушния град,
	ний жадувахме простори, хоризонти непознати.
	През Мълва, Прозрение, Сила, Жад за власт и за ред
	властен Дух (не дух човешки) ни изведе напред.
	Както млад лос — както млад бик — се откъсва — сами,
	с детска вяра ний поехме към далечни земи.
	Сетне къшей — сетна глътка — сетен въглен в жарта —
	с детска вяра ний заспахме пред зова на Смъртта —
	Върху жив риф — на недраг бряг — върху спечен пампас,
	за да тръгнат след кръвта ни синовете след нас.
	След кръвта ни! След кръвта ни! Коренът е полят-
	и плодът напира вече в напъпилия цвят.
	След кръвта ни! Тя ви чака при последния гроб,
	за да чуе ек и тътен от човешки потоп.
	След кръвта ни! След кръвта ни! Семе е всяка кост!
	Костите ни вред по пътя са към вашите мост!

		Когато Дрейк стъпи на Хорн*
	[* „Когато Дрейк стъпи на Хорн“ — Има се предвид знаменитият английски мореплавател от елизабетинските времена Сър Френсис Дрейк (1540–1596) и неговото плаване около Америка, по време на което бил открит нос Хорн. /Б.пр./]
		и Англия в мощ възсия,
		в морета без флаг, в земи без маяк
		роди се нашият Дом**
	[** „…нашият Дом“ — Характерно за Киплинг отъждествяване на Британската империя с масонска ложа. /Б.пр/]
		(И Англия в мощ възсия!)
		И вечно открит ще е той —
		в ден ярък и в черна нощ,
		щом боцмана стар залага на зар
		живота си в мир и бой
		(В ден ярък и в черна нощ)

		И той ще пребъдва така
		но нине до веки веков,
		щом юнгата млад за бряг непознат
		щастлив посреща смъртта
		(От нине до веки веков!)

	II

	С наситена стръв, но жадно за кръв,
	морето ни дава знак —
	и няма вълна, не мила трупа
	на някой наш моряк;
	Най-смелите спят с погълната плът
	в акулския жертвен храм…
	Щом с кръв се купува господството-
	платили сме с кръв — до грам!
	Чернее сега при прилив брега
	от мачти или гребла;
	Белее сега след отлив брега
	от кости или тела.
	Белее брега, осеян с тела
	от Темза до Порт Непал-
	Щом с кръв се купува господството,
	Щом с кръв се купува господството,
	платили сме своя дял!
	Но свойто море да храним добре
	е дълг и съдба за нас —
	тъй както преди — в „Сърната“* на Дрейк;
	[* „Сърната на Дрейк“ — „Златната сърна“ — название, което Френсис Дрейк дава на своя кораб, когато достига Магелановия пролив. /Б.пр./]
	с последния глух талаз —
	понесъл греди, тела и звезди
	към врящата Адска глъб…
	Щом с кръв се купува господството,
	Щом с кръв се купува господството,
	Щом с кръв се купува господството,
	престолът бе твърде скъп!

