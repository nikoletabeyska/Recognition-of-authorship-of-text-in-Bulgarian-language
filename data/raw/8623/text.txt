
	Днес аз няма да дойда на свиждане.
	Зад прозореца с бледо перде
	ти не чакай сама и угрижена —
	няма кой да ме доведе.

	Имам много другари. Но где ли са?
	А и всеки си има жена.
	И защо да им взимам неделята?
	Както нашата, и тя е една.

	Те са също загрижени хорица.
	Свои болки си имат и те.
	Ти не чакай сама до прозореца —
	няма кой да ме доведе.

	Отвори само мълком стъклата му,
	посрещни листопада златист.
	Аз ще дойда при теб на крилата му.
	Аз ще дойда с последния лист.

