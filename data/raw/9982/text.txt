
	Да можех някъде на топло
	ръце да сгрея, в топлото огнище
	да вдига пара вряла супа…
	С бутилка вино, тъжна песен
	да мрънка в ъгъла брадясал скитник.
	И аз да се превия, да се свия като куче
	на пода, на дъските, под масата на завет.
	И никой да не вика, да не тропа с обуща
	по мен… Дано не ме ругае,
	че очите ми ще кротнат като болни птици.
	Че аз ще бъда сит, на топло, че е тихо.
	Че дръзнал съм да спя, дори и да сънувам,
	че някак съм човек… Да бъде топло, много искам.

