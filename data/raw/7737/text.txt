
	Звездите бледнеят в небесната твърд,
	зловещо поглежда студена луна,
	и тръпне сърцето пред близката смърт:
	война.

	И воини морни запират край друма,
	люлени от полска света тишина,
	и мълком повтарят тревожната дума:
	война.

	В съня си те виждат, о, сладка измама,
	че стигат честити честита страна,
	где всички живеят безбурно, где няма
	война.

	Но мразната есенна вечер отвява
	безшумно сънят им, и лиха вълна
	от скръб безутешна умът заслепява:
	война.

	Над тях небесата през сълзи отвиват
	здраченото було на ледната луна,
	и в ужас надвиснал злокобно се сливат,
	и есен, и смърт, и война.

