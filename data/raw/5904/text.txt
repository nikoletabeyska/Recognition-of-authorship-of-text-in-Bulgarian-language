	Кипяло морето, голяма битка се захванала помежду кита и делфина, ще се изпотрепят и папер няма да остане от тях. Вярна на нрава си и на името си, кротушката застанала между шамарите им и рекла:
	— Не така бе, колеги! Я помислете, какъв пример давате на нас, по-малките!
	— Ти много не знай, за да не те глътна! — викнал делфинът.
	— Ние сме извън играта! Кой от вас ще хаби физическа енергия да ни гълта?
	— Като знаеш това — предупредил я китът, — защо не допуснеш, че ни е обидно една нищо и никаква кротуша да ни разтървава?
	— Нищо и никаква кротуша — повторила тя, — ама знаете ли кой ми е поставил тази задача?
