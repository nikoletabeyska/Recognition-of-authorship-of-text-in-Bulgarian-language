
	Бял кораб се люлее,
	последните мечтания,
	тих утренник играе
	с напътните платна,
	да коленичим с тебе
	пред сухите ни рани,
	те слънцето родиха
	в блажената страна!

	Чуй, в блясък и величие
	запяват небесата,
	за плодоносна радост
	на животворни дни,
	за утро — златна чаша,
	за твоя лик в росата,
	за ширини безкрайни
	на стихнали вълни!

	Виж, тръгва белий кораб,
	откачен от земята,
	не сещаш ли, че радост
	душите ни спои?
	По знамена и мачти
	шуми планетен вятър,
	благовейни сълзи
	чист източник струи!

