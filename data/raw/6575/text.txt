
	Мразна зимна вечер. Върла хала вие.
	Сняг от стрехи сметен на прозорци бие.

	Сън ме не надвива. Во леглото свит,
	тъмен блян ме носи в онзи край честит,

	вихри де не веят, зима не върлува,
	стон от скръб и нужди дето се не чува,

	дето в ясно небо слънце вечно грей —
	онзи край, за който в песните се пей

	и се в стародавни приказки спомина…
	Сврян около топлата камина

	излеком подсвирка там щурец-нехай.
	Мил певец-побратим! Дали не мечтай

	той, и като мене там се в къта свива,
	вслушан как навънка вихъра извива,

	мразний зимен вихър, на мечтите враг?
	Пей си сам утеха, мой побратим драг!

