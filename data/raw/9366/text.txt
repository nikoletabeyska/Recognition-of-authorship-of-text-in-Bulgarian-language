
	Българийо!
	Родино свята!
	Майко!
	Искам да погаля
	снега във косите ти,
	а докосвам златно-житни плитки.
	Искам да пресуша
	незабравената мъка в очите ти,
	а ме опива младостта ти.
	Искам да целуна
	напуканите ти ръце
	и се задъхвам във мощта ти.
	Търся те в древността.
	Скитам
	на стенописите в стремежа,
	а попадам в чистите графики
	на скели и мрежи.
	В твърдия атом на вярата
	електроните на твойто величие диря.
	Те ме пронизват с лъчеизлъчването
	над твоите вечно живи светци.
	Откривам ги
	в себеотричането.
	В сълза те откривам,
	във стръкче поникнало,
	във лъх трепетликов,
	в поточе политнало,
	на черга във шарка,
	в дъха на шибой,
	във глас на жътварка,
	във ехо от бой,
	във китка от здравец,
	във вик пред разстрел,
	в усмивка на смъртен,
	във поглед изгрял,
	във знаме куршумено,
	в сетна макова капка,
	в строежи,
	в чертежи,
	във слънчеви мрежи
	днес
	и
	утре,
	РОДИНО!

