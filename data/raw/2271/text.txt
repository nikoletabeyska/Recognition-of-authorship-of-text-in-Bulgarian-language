	— Здрасти, — каза той.
	Тя го погледна. Косата му бе с цвят на пясък, около тридесетте, изглеждаше малко раздърпан, но прическата и дрехите му бяха безупречни. Усмихваше се.
	— Извинете, — каза тя, — Познаваме ли се?
	Той поклати глава.
	— Още не, — каза, — Името ми е Брадли. Брад Дент.
	— Ами… С какво мога да ви бъда полезна, Господин Дент?
	— Струва ми се, че ще се влюбя във вас, — каза той, — — Естествено ще е необходимо известно съдействие. Мога ли да ви попитам кога свършвате работа?
	— Вие сериозно ли?
	— Да.
	Тя сведе поглед към плота на щанда, забеляза, че пръстите й барабанят по стъклото, спря ги и отново вдигна поглед. Неговата усмивка още бе там.
	— Затваряме след двадесет минути — каза рязко, — Бих могла да бъда отпред след половин час.
	— Ще бъдете ли?
	Тогава тя се усмихна. Тя кимна.
	— Казвам се Марша.
	— Радвам се. — каза той.

	По време на вечерята, в ресторанта, който иначе тя никога не би открила сама, тя го изучаваше на светлината на свещите. Ръцете му бяха гладки. Акцентът му бе средноамерикански.
	— Сторихте ми се познат, когато дойдохте при мен. — каза тя. — — Виждала съм ви някъде преди. Фактически, сега като се замисля, ми се струва, че днес няколко пъти минахте през гишето ми.
	— Може и да е така. — каза той, доливайки вино в чашата й.
	— С какво се занимавате, Брад?
	— С нищо. — каза.
	Тя се засмя.
	— Звучи като много интересно занимание.
	Той се усмихна отново.
	— Това, което исках да кажа бе, че съм се посветил на наслаждаване на този година, а не на работа.
	— И защо така?
	— Мога да си го позволя, а и годината е много хубава.
	— Какво й е толкова необикновеното?
	Той се облегна на стола си, преплете пръсти и я погледна през тях.
	— Никъде не се водят войни, за разнообразие, — каза накрая. — Няма и граждански вълнения. Икономиката е стабилна по един прекрасен начин. — Той вдигна чашата си и отпи. — Намират се някои превъзходни реколти вино. Играят се всичките ми любими представления и филми. Науката върши удивителни неща — в медицината, в космоса. Издадоха се куп хубави книги. Има толкова места, където можеш да отидеш, толкова много неща, които можеш да направиш тази година. Един живот може да не ти стигне. — Той се пресегна и докосна ръката й. — А и аз съм влюбен. — довърши.
	Тя се изчерви.
	— Но вие почти не ме познавате.
	— … За което също трябва да се погрижа — да ви опозная.
	— Вие сте доста особен. — каза тя.
	— Но вие ще ме видите отново.
	— Щом ще е такава годината. — каза тя и стисна ръката му.

	Тя го вижда редовно в продължение на цял месец, преди накрая да напусне работата си и да тръгне с него. Вечеряха прекрасно, пътуваха често…
	Една вечер в Мауи към края на годината тя осъзна, че е влюбена в него.
	— Брад, — каза, прегръщайки го силно, — през пролетта това приличаше повече на игра, отколкото на нещо друго…
	— А сега?
	— Сега е различно.
	— Радвам се.

	В новогодишната нощ отидоха на вечеря в един ресторант, който той знаеше. Тя приближи лицето си към неговото над пилето с пържен ориз.
	— Онзи мъж, — каза, — на ъгловата маса вдясно…
	— Да?
	— Много прилича на теб.
	Брад го погледна и кимна.
	— Да.
	— Виж сега, аз все още не те познавам добре.
	— Но двамата се познаваме повече от преди.
	— Да. Истина е. Но — Брад, онзи мъж, който излиза от ресторанта.
	Той извърна глава.
	— И той прилича на теб.
	— Прилича.
	— Странно… Исках да кажа, че дори не знам от какво си изкарваш парите.
	— Семейството ми, — каза той, — винаги сме имали доста пари.
	Тя кимна.
	— ясно… Още двама! Тези, които току-що влязоха!
	— Да. Те също приличат на мен.
	Тя поклати глава.
	— Значи никога не ти се е налагало да работиш?
	— Точно обратното. Аз съм учен. Представи си, че съм взел Нобелова награда.
	Тя сипа в чиниите някакво свинско със сладко-кисел сос. След това застина с широко отворени очи и извърната глава.
	— Брад, това е нещо повече от съвпадение. Ето още един ти!
	— Да, — каза той, — Винаги вечерям тук на Нова Година.
	Тя остави вилицата си. Тя пребледня.
	— Ти си биолог, — каза, — нали? И си се клонирал? Сигурно дори не си оригиналът…
	Той се засмя тихо.
	— Не, физик съм. — каза, — и не съм клонинг. Годината беше много хубава, нали?
	Тя се усмихна нежно. Тя кимна.
	— Разбира се, — каза, — Значи казваш, че винаги вечеряш тук на Нова Година?
	— Да. На същата Нова Година. Тази.
	— Пътешествие във времето?
	— Да.
	— Защо?
	— Годината беше толкова хубава, че реших да я изживявам отново и отново и отново — до края на живота си.
	В ресторанта влязоха две двойки. Тя обърна глава.
	— Това сме ние! — каза. — А вторите двама изглеждат доста по-възрастни — но и те са ние!
	— Да, тук те видях за първи път. След това трябваше да те намеря. Изглеждахме толкова щастливи.
	— Защо преди не сме срещали никой от тях?
	— Водя си дневник. Ходим на различни места по едно и също време. Освен на Нова Година…
	Тя прехапа веднъж долната си устна.
	— Защо… Защо да се повтаря? — попита накрая.
	— Това беше една толкова хубава година. — каза той.
	— Но какво идва след нея?
	Той вдигна рамене.
	— Не ме питай.
	Той се обърна и се усмихна на по-възрастната двойка, която им кимна.
	— Мисля, че след това идват те. Дали да не ги почерпим с едно питие. Не е ли прекрасна?
