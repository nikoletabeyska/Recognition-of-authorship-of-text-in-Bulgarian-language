
	Врачанският зелен Балкан
	е гроб на хиляди юнаци.
	Но в него ти остана сам
	сред пропасти и пущинаци…
	Другарите ти, как така
	забравиха и теб, и гроба?
	Без кръст, без майчина ръка
	да те помилва в късна доба —
	лежиш незнайно днес къде…
	То живите и гроб си нямат —
	тупти юнашкото сърце
	дори и с люта в него рана!
	Тупти у мен, у вас, у нас,
	у българите с чест и воля!
	И не пред вехт иконостас —
	пред Теб, Войводо, днес се моля
	за утрешния ведър ден
	на моята страна несретна…
	Бъди, Войводо наш, до мен —
	та в устрема си да не трепна!

