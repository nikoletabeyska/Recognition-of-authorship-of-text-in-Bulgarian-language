
	Пермската аерогара.
	Някой досадно повтаря,
	може би контрольорът,
	по микрофона глъхнещ
	с глас тенекиено — гъгнещ —
	кой ли не го е чул? —
	„Пътникът Никаноров,
	пътникът Никаноров,
	пътникът Никаноров,
	излитащ за Барнаул…“

	А Никаноров се крие,
	може би бира пие,
	хитро в тълпата скрит.
	Може би дъвче сандвич
	нейде в бюфета, сграбчил
	спътник с ошмулен вид,
	за половин Русия
	той е развързал кесия —
	черпи наляво и дясно.

	Мутра не е, то е ясно,
	нито пък олигарх,
	ами е скитник — угарка,
	свойте чепици събул,

	свил се до някакви бали,
	дремещ край вехти чували,
	пътникът Никаноров,
	„излитащ за Барнаул?“

	Може да се е насвяткал
	с някой изпаднал дядка
	пътникът Никаноров,
	„излитащ за Барнаул?“

	Да е намерил отдушник
	той, дезертьорът безкръстен,
	скрил се във женския нужник
	от униформени търсен?

	От трибунала по-страшен
	и от окото на дуло
	да е гласът безстрастен,
	идещ сега отгоре,
	сякаш гърдите издул:
	„Пътникът Никаноров,
	пътникът Никаноров,
	пътникът Никаноров,
	излитащ за Барнаул!!!“

	Като куршум смъртоносен
	болката в мен трепери:
	той в Барнаул какво ли
	искал е да намери?

	Ще се завърне ли скоро
	в скучния роден разгул
	пътникът Никаноров,
	„излитащ за Барнаул?“

	Той се изплъзна, безспорно,
	сякаш извади фул,
	пътникът Никаноров,
	„излитащ за Барнаул!“

	Може мъртвешки — мрачен,
	на СССР герой,
	от гладни стачки прозрачен,
	да е забравен той?

	Може отчаян, отписан
	в някой потаен кът
	в примката да е увиснал
	свита от ремък твърд?
	Да е възлязъл нагоре,
	сякаш врата затваря.

	И като нож разпаря
	острият глас престорен
	глухите руски простори,
	истински вик за помощ,
	тъпанчетата пробол:
	„Пътникът Никаноров!
	Пътникът Никаноров!
	Пътникът Никаноров,
	«излитащ за Барнаул…»“

