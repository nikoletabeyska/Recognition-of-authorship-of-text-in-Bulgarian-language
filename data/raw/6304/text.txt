
	На твоя праг ме среща и провожда
	една и съща мисъл безутешна
	и горестно сърцето ми пробожда:
	ти си така безгрижна и безгрешна…

	Ти си така безгрешна и безгрижна!
	И очарован, аз в боязън гасна:
	зад мен стои тревожна, неподвижна
	на миналото сянката безстрастна.

	В лазура на душата твоя млада,
	при нежни сънища, о сън отрада,
	ти приласкай и мене, безутешен.

	Клони към заник моя ден безкраен…
	И мисля все за тебе с вопъл таен:
	„И аз съм чист! Като дете безгрешен!“

