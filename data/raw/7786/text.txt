

	Студена е душата ми, царице,
	любов не ще обвърже моя път!
	Николай Райнов


	Ти сплиташ в упоение ресници
	и не съзираш оня смъртен кът,
	над който тъмна реч ще изрекат
	на бледна смърт пленителните жрици.

	Безследни в твоя поглед ще заспят
	на плаха вечер плахите зарници,
	студена е душата ми, царице,
	любов не ще обвърже моя път!

	Под моя праг ранила е нощта,
	огромно слънце в моя свят залязва,
	и моят рог отдавна протръби.

	Сред сините пустини на скръбта
	безстрастно мрачен схимник ще разказва
	гибелността на лихи две съдби.

