
	„Ще ви строшим зъбите!“* —
	Спалайкович крещеше,
	кога ни над главите
	румънски меч лъщеше.
	[* Текстуални думи на Спалайковича, сръбский представител при подписването Букурещкия договор, казани на нашите делегати в заседанието.]

	„Щом ви изровим гроба! —
	наследникът извика, —
	в самата ви утроба
	ще си забием щика!“

	„Две царства на Балкана —
	крал Петьр гневно рече —
	не могат днес остана:
	ний мощ — вий прах сте вече!“

	Ний слушахме в мълчанье
	и гълтахме сълзи си.
	Ужасний гняв, страданье
	задушвахме в гърди си —

	в триумфите въздържни
	и в мъките — такива…
	Течаха дните тъжни
	в скръб горда, мълчалива.

	Без шум, с лица унили
	лечехме рани тежки
	и сбирахме ний сили
	титански в гърди жежки…

	И при закрити двери
	светата воля божа
	ний чакахме с доверье
	във правдата и ножа.

	И чакахме под звука
	на хулите, позора
	кога ще да почука
	часът за отговора.

	И чухте, о душмани
	безжалостни, злоради,
	на вашите закани
	какъв ответ се даде!

	Януари 1916 г.

