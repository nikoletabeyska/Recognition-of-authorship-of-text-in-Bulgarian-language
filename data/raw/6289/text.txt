
	Много здраве, либе мило,
	от усойте и горите,
	дето в ден щастлив бродихме
	упоени и честити!

	Поздрав с драгост ти изпращат
	и потоците пенливи,
	и зефирите усойни,
	и цветята миризливи.

	Тамо вси те още помнят!
	Пойни косове нагласят
	чудни песни зарад тебе
	и навредом ги разнасят.

	Яворите стройни чезнат
	зарад теб в тъга горчива,
	ехото планинско стене
	зарад твойта реч звънлива…

	Над пътеките самотни
	тъжно се привеждат клони
	и от всяко, всяко листо
	бисерна сълза се рони…

	Мълком плаччат те за тебе
	с жалба тиха и потайна…
	Чуваш ли? — Но ти се кискаш
	и жестока, и нехайна!

	Много здраве, мило либе,
	от усойте и горите,
	дето в ден щастлив бродихме
	упоени и честити.

