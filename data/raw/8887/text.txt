	Нейде зад полето, нейде зад Балкана някога живяла рунтава Лисана. С хитрост и лукавство тя била позната — друга като нея нямало в гората. Кой какво намисли, кой какво захване, нея все ще пита, нея все ще кани.
	Ала като всяка умница избрана имала си слабост нашата Лисана: че била от малка лакомница върла, че било без дъно пустото й гърло.

	* * *

	Тръгнала веднъжка нашата Лисана — да се поразходи, нещичко да хване. Душила, вървяла, дебнала на пръсти — хванала край село пет кокошки тлъсти.
	Още неогризла кокалците сладки, ето срещу нея идат стадо патки.
	— Слава тебе, боже — викнала Лисана, — инак щях без малко гладна да остана!
	Как ги изпояла, те и не видели… Седнала да чисти зъбите си бели. Но невзела още върбовите клечки, ето къмто нея идат сто юрдечки.
	— Кат съм се наяла, не съм заговяла! — казала си Лиса и ги връхлетяла.
	Станало край пътя само перушина. Смаяли се всички трънки и глогини.
	Най-подире сита, сънна и ленива тръгнала Лисана веч да си отива.

	* * *

	Ала щом възлязла горе на баира, спряла се и взела жадно да се взира.
	— На узряло грозде май ми замириса! — казала си тихо лакомата Лиса и съзряла с радост, че току под нея, с бял зид оградено, лозе зеленее.
	Трепнала Лисана, хукнала в превара — но не щеш ли, много бил висок дувара. Скачала тя, драла камъни и плочи — не могла отнийде вътре да прескочи. Тъкмо рекла: „Няма грозде да се хрупка!“ — и току съзряла във стената дупка. Но докрай не стига всякога късмета: тясна пък излязла дупката проклета.
	— Става, щото става — рекла Лиса злобно, — ала аз оттука грозде ще си зобна! — Па събрала вежди, клепките присвила, мислила, кроила и накрай решила: скрила се в тревата, взела да се пощи и стояла гладна три дни и три нощи.
	Отъняла много, станала на клечка — де сега да видим кой ще й се пречка! Вмъкнала се вътре нашата Хитрана, спряла в миг, па рекла с весела закана:
	— Ха разтваряй гърло, Лисо ле, Лисано, дръж се да те видя, лозе ле небрано!
	Гъмза и тамянка, резекии късни — яла Лиса, яла, щяла да се пръсне. Най-подире сита, весела, щастлива тръгнала Лисана пак да си отива.
	Но случила й се тук беда ужасна: пустата му дупка пак излязла тясна! Слисала се страшно нашата Хитрана:
	— Господи, самичка влязох във капана!
	Па събрала вежди, клепки тя присвила, мислила, кроила и накрай решила: скрила се в лозите, взела да се пощи и стояла гладна три дни и три нощи. Станала отново като клечка тънка — бързо се провряла и излязла вънка.
	Хукнала тогава, стигнала в гората, па като поспряла, рекла шепнешката:
	— Ой те тебе, лозе, с чудно сладко грозде, гладна в тебе влязох — гладна си излязох!
