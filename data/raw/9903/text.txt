
	Мълча… Не ми се казва нищо.
	В прозореца се вглеждам дълго вечер
	и гледам светлините вън, там хора ли живеят?
	— Ядат, плодят се, мърдат, спят…
	Животни сякаш.
	И гледам ги без думи, те движат се без звук.
	Делят ни сякаш стъклени прегради.
	А всъщност съм един… животно като тях.
	В клетката навряно… Напивам се и спя
	И спя безсвястно, събуждам се така…
	Че гледам утрото с омраза. После — нищо.
	Пилея дните си… И ето — малко
	останаха навярно — кръвното, сърцето…
	По дяволите!… Все едно… И даже — нека!
	Да блесне взрив, скалите на небето
	да рухнат долу, да сринат градовете
	създадени без мен…
	Но стига! Безразлично е небето
	залепнало отвън на хладния прозорец.
	И аз мълча. И то мълчи.
	Оглушителна е само тишината.

