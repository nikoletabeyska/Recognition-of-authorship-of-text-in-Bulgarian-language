
	Спи девойката красива,
	спи във сладостни мечти,
	но сърце й не заспива,
	то е будно и тупти.

	Нейното лице веднага
	тихо се зарумени,
	тя ръката си протяга,
	нещо за да отстрани.

	Виж, как тя се поизвива,
	силно дъха и завчас
	със ръце гърди покрива,
	нещо бъбли с полуглас.

	Да, тя бъбли, тихо шушне,
	тъй зефирът си мълви
	листове кога полюшне,
	ил високите треви.

	Тоя шепот да опиша
	никога не щъ умя:
	тук, приятелю, въздиша
	млада, хубава мома,

	що в съня си чуден, златен
	гледа сладостни неща —
	че един младеж приятен
	я цалува по уста.

	И която без да иска,
	пълна с упоенье тук,
	до гърдите си притиска
	тоз безплътния съпруг.

	О, блазе й, че сънува
	такъв сън безценен, мил!
	Ала по-блазе томува,
	който го е причинил!

