	Веднъж Правдата и Кривдата влезли в една кръчма. Там яли и пили, колкото могли. Като тръгнали да си излизат, кръчмарят ги попитал:
	— Е, добре, като ядохте и пихте, кой ще плати?
	Кривдата се обърнала сърдито към кръчмаря и му казала строго:
	— Нали ти платих?… Или искаш да ти се плаща по два пъти!
	Човекът се смаял от тоя отговор и рекъл:
	— Помисли, моля ти се, да нямаш грешка. Не сте ми давали никакви пари.
	— Не! Аз ти платих! — викнала Кривдата.
	— Бре, не си!
	— Платих ти!…
	— Не си ми платила! Защо така говориш?
	— Платих ти ей, човече, платих ти! — завикала високо Кривдата.
	Човекът, като видял каква е работата, обърнал се към Правдата, която мирно и тихо стояла настрана, и рекъл:
	— Правдо, Правдо, ами ти защо мълчиш?
	— Че какво да правя, като и аз заедно с Кривдата ядох и пих! — отговорила Правдата.
