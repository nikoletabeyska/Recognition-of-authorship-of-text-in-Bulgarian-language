
	Ти не се променяш — повторимо като прах по пътя,
	като есенния дъжд в крайречията рукнал —
	аз те нося, преживявам даже в сънищата смътно
	с оня гълъб, подир обед гърлено загукал.

	Спрял ли е животът? В твойте улици незабелязан
	поздравявам три пъти на ден едни и същи хора
	и трещи по релсите със самочувствие желязно
	видинският влак, посоките на две разтворил.

	Сред привичната и шумна като на пазара кръчма
	вечер свивам покрай събеседника си лакът.
	И се смея с другите, и все за нещо ми е мъчно…
	Може би, че слиза и мълчи в стъклата мракът?

	Свършва седмицата в седмия си ден, когато тежко
	още в утрото ще гръмне тъпан ненаситно
	и пред свити младоженци в олелията човешка
	сватовете с дарове чевръсто ще заситнят.

	И през дългите си делници, където и да бъда,
	ще те нося винаги със кротката ти цялост
	като своя свобода във доживотната присъда…
	А за друг живот не чувствам ли у мене жалост?

