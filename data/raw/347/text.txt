	Диванът в чакалнята на доктор Фролих бе покрит с плат, който издаваше изискан вкус. Върху него се бе разстлала копринената рокля на Джулия Смолет. Младата жена въздъхна и се наведе напред, кръстосвайки бледите си ръце. Човекът, за когото се бе омъжила преди четиринадесет години, само я погледна и сви вежди.
	Джордж стоеше прав в другия край на чакалнята и уж разглеждаше някаква гравюра. Бе широкоплещест, с къси ръце и носеше дискретен костюм от туид. Закръглена яка с прикрепена към нея златна игла пристягаше якия му врат. Костюмът като че ли му бе леко тесничък. Приличаше на човек, свикнал с коне, седла и утринни разходки. А всъщност бе израсъл в града счетоводител, който работеше в кантора на авеню „Лексингтън“.
	Джулия отново въздъхна.
	— Какво има? — попита я Джордж.
	— Нищо. Само се чувствам малко поуморена. Какво се бави толкова?
	— Та ние сме тук едва от пет минути. Господи, всички ли жени са лишени от чувство за време?
	Тя го погледна с големите си тъжни очи, вдъхновили го преди години да напише сонет.
	— Извинявай, но ми се струва, че се бави.
	В чакалнята се появи рижа жена, която ги изгледа строго и попита:
	— Господин и госпожа Смолет? Доктор Фролих ви очаква.
	Докторът бе седнал зад бюрото си. Бе симпатичен, леко пълен, с посивяла коса, подстригана на четка.
	— Радвам се, че дойдохте, господин Смолет. Както вече обясних на съпругата ви, мисля, че би било добре и вие да присъствате на нашия експеримент. Реших, че бихте могли да ни предоставите някои сведения от миналото…
	Джордж Смолет се изкашля:
	— Вижте, докторе, не искам да ме разберете криво. Не съм от онези, които бъркат хипнозата с черната магия. Искам да кажа, че горе-долу съм наясно по въпроса. Прочел съм някоя и друга статия.
	— Още по-добре — отвърна Фролих. — Това само ще помогне. Важното е човек да преодолее предразсъдъците си. Съпругата ви вече свикна с тази мисъл. Нали, госпожо Смолет?
	Джулия само се усмихна свенливо и кимна с глава. Седнала на стола пред бюрото, тя изглеждаше още по-миниатюрна.
	— Със съпругата ви имахме вече няколко разговора на тази тема. Знаем с какъв проблем ни предстои да се сблъскаме. Но според мен би било добре и вие да си кажете мнението, преди да опитаме да се върнем назад в миналото.
	— Вижте… — отвърна Джордж Смолет, потърквайки брадичката си. — Като че ли не ви разбирам много добре.
	— Никак не е сложно. Искам само да знам какво мислите за страха от кучета, който изпитва съпругата ви. Доколкото разбрах, именно вие сте пожелали тя да се обърне към лекар.
	— Точно така. Вижте, жена ми е много плах човек. Впрочем сигурно и вие сте го разбрали. Ще ви кажа само, че това не бе толкова силно изразено, когато се оженихме. Според мен всичко започна след раждането на първия ни син, който сега е на единадесет години. Полека-лека ставаше все по-силно. Тя взе да се страхува от толкова много неща — от всеки шум, от тъмнината, от всичко, от абсолютно всичко! А за кучетата…
	— Именно — прекъсна го докторът, — разкажете ми за кучетата.
	Джордж се загледа в лампата върху бюрото.
	— Не мога да го обясня. Вие сигурно бихте го сторили по-добре от мен. Знам само, че изпитва такъв ужас от кучата, че е достатъчно да види едно и… Нали ме разбирате? Дори то да е на километър разстояние, жена ми изпада в нервна криза. И това продължава вече години. А сега е още по-лошо.
	— В какъв смисъл?
	— Тази година се преместихме да живеем извън града. Нали знаете как е там, докторе? Има доста кучета. Почти във всеки двор.
	Джулия простена. Докторът и мъжът й се направиха, че не са чули нищо.
	— Знаехте ли това, когато решихте да се преместите?
	Този въпрос като че ли не се хареса на Джордж.
	— Честно ще ви кажа, че не помислих за това. Като че ли бях забравил за фобията на жена ми. Но, според мен, най-добрият начин някой да се излекува от подобно нещо, е да го накараш да се сблъска директно с причината.
	— Напълно сте прав — каза докторът, — но все пак има и нещо друго…
	— Виждаш ли! — възкликна Джордж и погледна жена си триумфиращо. — Какво ти казах?
	И усмихнат се обърна към доктор Фролих:
	— Мислех си да взема куче. Голямо. Имаме две момчета. Когато бях малък, винаги съм имал куче. Срамота е да лишаваш децата от такъв приятел, нали?
	— Да, наистина понякога са чудесни приятели — отвърна докторът.
	— И още как! Най-верните приятели. Още повече когато живееш извън града. Там се навъртат всякакви типове. Кучето е необходимо. Не мислите ли?
	— Възможно е.
	— Разбира се. И така, бях решил да взема куче и да го отведа вкъщи. Дори бях избрал едно. Бе много голямо. Истинско куче, не някакво си салонно животинче. Куче, за което почти няма нужда да се грижиш.
	Джулия потръпна.
	— Но не можах да го взема. Просто не ми достигна смелост. Кой знае какво можеше да се случи. Казах й да се обърне към лекар. Тя отиде при доктор Елисън. А той пък ни насочи към вас…
	— Ясно — каза доктор Фролих. — Нека сега аз да кажа няколко думи. Първо, искам да сте наясно какво ще правим днес.
	Докторът се облегна на стола си.
	— Вече съм споменавал пред госпожа Смолет доста неща за хипнозата. Не искам да се повтарям. Все пак ще ви кажа, че ние смятаме хипнозата за част от терапията. Тя е много полезна особено при някои определени случаи, спестява на пациента дългите месеци лечение, тъй като премахва неговата природна съпротивителна сила. Тя създава една особена връзка между лекаря и болния. И двамата се приближаваме до основата на проблема. Според мен при вашата съпруга става въпрос за някакъв инцидент, който е станал доста отдавна. И именно хипнозата може да повдигне завесата, която закрива подсъзнанието.
	— Ясно — промълви Джордж.
	Той погледна жена си. Джулия следеше с поглед движението на устните на доктора.
	— Но трябва да ви предупредя, че хипнозата не винаги е магическо лекарство. Искам да сте наясно с това.
	Фролих явно бе забелязал разочарованието у Джулия, защото добави усмихнат:
	— Но по отношение на госпожа Смолет аз съм оптимист. Мисля, че осъществявайки едно връщане назад в миналото, ще направим голяма крачка напред. Именно това ще бъде нашата задача днес.
	— Докторе, какво точно значи „връщане назад в миналото“?
	Фролих стана.
	— Ще върна жена ви в нейното минало. Ще се опитам да й помогна да изживее отново детството си и ще видим дали няма да успеем да повдигнем поне края на завесата…
	— Веднага ли? — попита Джулия.
	— Ако сте готова, веднага.
	И той натисна звънеца върху бюрото. Появи се рижата медицинска сестра, която взе да затваря капаците на прозорците, като по този начин скри от погледите им сивото навъсено небе и ситния дъждец.
	— Господин Смолет, а сега, ако обичате, изчакайте в съседната стая.
	— Разбира се.
	— Ще се върнете, когато съпругата ви вече е хипнотизирана.
	— Добре — отвърна Джордж и се отправи към вратата.
	В стаята бе тъмно. Докторът запали лампата върху бюрото. Светлината обля лицето на Джулия. Фролих пристъпи към нея.

	* * *

	Сестрата каза:
	— Господин Смолет, вече може да влезете.
	Когато Джордж прекрачи в кабинета, там все още цареше мрак. Фролих бе приседнал в края на бюрото и въртеше писалка из пръстите си. Джулия седеше в същото кресло с отпуснати рамене и ръце, поставени върху коленете й. Очите й бяха затворени.
	— Тя да не би…?
	— Да — отвърна докторът. — Жена ви лесно се поддава на хипноза. Трябваха ми не повече от пет-десет минути. Сега седнете тихо ей там, докато й задавам въпросите.
	Джордж отиде в другия край на стаята и седна. Лекарят се наведе над пациентката.
	— Сега може да си отворите очите, Джулия.
	Тя се подчини и повдигна клепачи. Очите й бяха безизразни. Джордж преглътна с труд.
	— Знаете ли кой ден сме днес?
	— Да, сряда.
	— Грешите, петък е. Така ли е?
	— Да, петък е.
	— Не, Джулия, не сме и петък. Знаете ли кой ден сме?
	Тя не можа да отговори. Докторът погледна съпруга й.
	— Правя го нарочно. Искам да изгуби представа за времето.
	И продължи да я разпитва, докато тя се обърка и за месеца, и за годината.
	— Джулия, слушайте ме внимателно. Искам да се върнете назад в миналото си. Ще станете отново дете. Ще видите, чуете и усетите всичко, което сте видели, чели и усетили тогава. И ще ми кажете всичко, което искам да знам. Ще отговаряте на всичките ми въпроси. Започвам веднага…
	Фролих се наведе още малко напред и изведнъж чертите на жената като че ли се промениха.
	— Джулия, вие сте на една годинка. Още сте бебе. Кажете ми това, което искам да знам, Джулия. Страх ли ви е от кучета?
	Джордж Смолет направо подскочи, когато чу отговора на жена си. Гласът й бе странен, изобщо не приличаше на нейния. Като че ли и докторът бе учуден.
	— Не — отвърна странният глас. — Не ме е страх…
	— Сега сте на две години. Джулия, вече сте на две години. Страх ли ви е от кучета?
	— Не — повтори гласът. — Не ме е страх от кученцата. Не ме е страх…
	— Сега сте на три години, Джулия, кажете ми страх ли ви е от кучета?
	Гласът бе по-спокоен:
	— Не, не ме е страх.
	— Сега сте на четири години. На четири години сте.
	Годините на детството й преминаваха със светкавична скорост през гласа и лицето на младата жена. Докторът попита:
	— Сега, Джулия, вие сте на десет години. На десет. Страх ли ви е от кучета? Джулия, страх ли ви е?
	Това бе моментът, очакван от Фролих. Лицето на Джулия се изкриви в гримаса, а тялото й се раздвижи в креслото. Търкаше с юмруци очите си. Започна да хълца:
	— Топър — промълви тя, — Топър…
	Фролих попита нетърпеливо:
	— Джулия, кой е Топър?
	— Топър — проплака Джулия с гласа на десетгодишно момиченце, — бедният Топър!
	— Джулия, кой е Топър? Да не би да е куче?
	— Да — отвърна тя. — Топър е моето кученце. Добро кученце.
	— Сега къде е Топър, Джулия?
	— Топър умря! — простена тя. — Те го гонеха. Убиха го. Аз съм виновна! Аз съм виновна!
	Изведнъж престана да плаче и гласът й стана твърд:
	— Той е виновен! Боби е виновен!
	— Джулия, кой е този Боби?
	— Мразя го!
	Удари с юмрук по коляното си и продължи:
	— Ненавиждам го! Лош е! Боби е лош!
	— Кой е той, Джулия? Някой от вашите приятели ли?
	— Мразя го! Само ме дразни. Непрекъснато ме дразни! Доволна съм, че го направих. Доволна съм. Но не убивайте Топър. Моля ви не убивайте Топър!
	Фролих избърса потта от челото си.
	— Джулия, искам да ми разкажете всичко за Боби и Топър. Боби малко момче ли е? Роднина ли ви е?
	— Не. Живее до нас. На дванайсет години е. Дърпа ме за косата и ми скъса роклята. Сложи ми кал в обувките и замери Топър с камъни.
	Очите й се разшириха:
	— Мамо! — простена тя. — Мамо!
	Викът й бе толкова пронизителен, че Джордж подскочи от стола. С жест докторът му заповяда да седне отново.
	— Какво се случи, Джулия? Защо викате майка си? Какво се случи с Боби?
	— Той го уби! Уби го! — ехтеше детският глас.
	— Кой? — извика Фролих. — Кой?
	— Казах му! — хълцаше Джулия. — Казах му какво ще направя. Казах му…
	Хленчът й секна отведнъж. Тялото й пък сякаш се вдърви. Но като че ли най-много се промени нейният поглед.
	— Търси! — прошепна детското гласче. — Търси го, Топър! Дръж! Разкъсай го! Убий го!
	— Господи! — възкликна Джордж.
	— Тихо, моля ви — сряза го Фролих ядосан. — Джулия, слушайте ме. Искам да ми обясните. Вие ли пуснахте Топър след Боби? Вие ли го насъскахте?
	Тялото на хипнотизираната жена изведнъж се отпусна и главата й кимна в знак на съгласие.
	— Топър причини ли му зло? Уби ли го?
	— Не — въздъхна тя. — Но го ухапа по врата и те го убиха. Убиха кученцето ми. Аз съм виновна! Аз съм виновна…
	Гласът замлъкна. Фролих погледна съпруга и го помоли:
	— А сега, господин Смолет, ни оставете, ако обичате.
	Джордж въздъхна и излезе.
	След четвърт час капаците на прозорците бяха вдигнати и всичко изглеждаше като отминал сън. Доктор Фролих отново седеше зад бюрото си и изглеждаше много доволен.
	— И така, госпожо Смолет, сега сте наясно. Именно този на пръв поглед невинен инцидент от детството ви е причината за вашите проблеми. А освен това изпитвате и силно чувство за вина. Вие се обвинявате за случилото се с малкия Боби. Вие сте желали Топър да причини зло на момчето и изведнъж сънят ви е станал реалност. Затова и се обвинявате. Тъкмо това самообвинение е причината за ужаса, който изпитвате толкова време.
	Докторът се загледа през прозореца.
	— Грейна дори слънце, виждате ли. Символично, нали Джулия!
	Тя му се усмихна.

	* * *

	Три седмици по-късно телефонът у семейство Смолет звънна точно, когато Джулия се връщаше от сутрешния пазар.
	— Госпожо Смолет, безпокои ви доктор Фролих.
	— О, добър ден, докторе. Радвам се да ви чуя.
	— Исках само да разбера как се чувствате. Май вчера имахме среща. Забравихте ли?
	— Господи! Направо ми изхвръкна от главата!
	— Ще трябва да потърсим причината за това — засмя се Фролих. — Но сигурно няма да се наложи да търсим дълго, след като вече се чувствате добре.
	— Прав сте — отвърна Джулия. — От години не съм се чувствала толкова добре. Вие наистина ме излекувахте… Толкова много обичам Атила.
	— Атила ли? Това да не е вашето куче?
	— Да. Идеята бе на Джордж. Вече свикнах с него.
	— Чудесно. Исках само да ви напомня да наминете към мен следващата седмица по същото време.
	— Разбира се, докторе.
	Тя затвори телефона и се заизкачва по стълбите към горния етаж. Влезе в стаята на Джордж и завари слугинята Алис да подрежда дрехите му. Джулия приближи до прозореца и хвърли поглед към зелената морава, където подтичваше Атила.
	— Ще идете ли при кучето, госпожо?
	— Да, Алис, защо да не отида?
	— Не знам, госпожо. Ама му нямам доверие на това животно. Ще вземе да разкъса някого, казвам ви…
	— О, Алис, престани.
	— Говоря сериозно, госпожо. Слушайте какво ви казвам, един ден това куче ще убие някого…
	Алис излезе, мърморейки под нос. Джулия изчака слугинята да затвори вратата и открехна гардероба на мъжа си. Откачи едно от неговите сака и излезе с дрехата навън.
	Денят бе великолепен. Атила се бе излегнал с изплезен език и отворена уста, в която проблясваха острите му зъби. Джулия погали кучето по огромната глава и приближи към ноздрите му сакото, което до този момент криеше зад гърба си.
	— Търси, Атила! — произнесе тя с променен глас, поднасяйки към муцуната на свирепото животно напоеното с миризмата на Джордж сако. — Търси го, Атила! Дръж! Разкъсай го! Убий го!
