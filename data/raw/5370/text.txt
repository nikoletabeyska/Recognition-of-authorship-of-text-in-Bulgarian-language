
	Москва изправя каменно чело
	с венец от нарциси и тръне
	и в бурния й поглед тъне
	загадката на светлото дело.

	Сред дъжд от огнени стрели, сама,
	едничка в бурята среднощна,
	стои тя горда и разкошна
	и мощно грей сред ледната тъма.

	Загърната във плащ от гръм и дим,
	в небето поглед приковала,
	пред пристъпа на всяка хала
	тя спуска своя щит непобедим.

	И гръмнала с победни тържества
	и с вихъра на свойта сила,
	в сърце си обич притаила,
	Москва нашепва трепетни слова:

	* * *

	„В сенките на три години
	аз блестя като звезда
	и в гърдите ми не стине
	пламъкът на любовта.

	Сред безбрежни степи снежнн
	аз съм остров от сърца
	и чрез вихрите метежни
	пръскам огнени зрънца.

	Пред просънени народи
	като факел аз пламтя
	и децата земни водя
	към живот и свобода.“

	* * *

	„Чадата ми родни отхвърлиха първи
	надгробния камък на черния гнет —
	с коралния блясък на своите кърви
	чертаят днес пътя на новия свет.

	И гаснат велики с желания сетни
	кръвта им да бъде свещена следа
	и в черния мрак мимолетно да светнат
	с рубина на падаща мъртва звезда.“

	* * *

	„Но вий, деца на труд и горест,
	възсепнати сред тежък сън,
	разбийте черната си орис —
	Москва развихря бронзов звън,
	Москва ви праща огнен зов
	за пристъп лих и за любов.

	При Темза, Тибър — и край Сена,
	над всеки друм, над всеки кът —
	със гръм стихията червена
	да отбележи своя път!
	Да блесне мълния и плам
	над рухващия златен храм!

	Ще разгадаем всяка тайна
	на всяко мъртво божество
	и над заблудата безкрайна
	ще грейне в чудно тържество
	едничкий бог на своя век —
	освободеният човек!“

	* * *

	Сред пристъпа на призраците бледи
	на идолите развенчани,
	обсипана с пламтящи рани,
	Москва празнува шеметни победи.

	Москва изправя каменно чело
	с венец от нарциси и тръне
	и в бурния й поглед тъне
	залога на великото дело.

