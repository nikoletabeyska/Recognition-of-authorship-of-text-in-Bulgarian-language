
	Душата ми, жена, душата ми бе храм
	на смелите мечти и светли вдъхновения.
	Проклет часа, когато те въведох там! —
	Когато сред безименните въжделения
	посегнах и извиках: името и знам.

	Въведох те светица върху царствен трон,
	на моя девствен блян облечена в порфирата.
	И волята ти, думах, нека е закон:
	доспехите на воин, на поета лирата,
	благослови ги! — шепнех, в тих молитвен стон.

	Но стана ти и с яд, разметнала коси,
	одеждите разкъса, — своето нещастие! —
	Кикотене безумно храма огласи…
	Ти в блудна голота вертеп на сладострастие
	душата ми направи: че бе — което си!

	Проклет, жена, часа, когато жадна плът
	внезапно те съзрях в мъглата на молитвите.
	Посърнали, сънливи дните се влекът…
	Угасна жива мощ, калена среди битвите!
	И плач е песента ми, плач в изгубен пьт.

