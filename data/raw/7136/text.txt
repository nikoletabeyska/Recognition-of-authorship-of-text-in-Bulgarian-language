
	Душата ми заспива в скута на нощта:
	недейте я разбужда.
	За всички чужда,
	сирота бездомна по света,
	тя може би умира в скута на нощта:
	недейте я разбужда!

	Под своя плащ подет от ангели-звезди
	нощта бди меланхолно.
	Детето болно
	приласкала с горест на гърди,
	над своя плащ подет от плачещи звезди
	нощта бди меланхолно.

	Спи сирота душа, затворила очи,
	и кротко се усмихва.
	Нощта притихва
	и без дих приведена мълчи:
	мре сирото дете, затворило очи,
	и кротко се усмихва.

