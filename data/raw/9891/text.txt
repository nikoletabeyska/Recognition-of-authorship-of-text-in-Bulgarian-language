
	И ето небето като завеса се спусна.
	Въздъхна отгоре — щастлива родилка
	зачената с огън, натежала от мъка.
	Полъхна на свежест… Дори от реката
	се дочуха гласовете на белите патки.
	Звънът на козите… Песента на щуреца.
	И псувните продрани — опърлен козарят
	ругае небето и живо, и мъртво…
	Ще захладее… Ще мръкне.
	Към селската кръчма,
	ще провлекат стъпки остарели галоши.
	Над огнищата, старите баби
	ще пречупят гърбици… Ще замирише на вкусно.
	И после — над малките, тъмните къщи
	като жар от огнище ще блеснат звездите.
	… И днес оцеля, това българско село.
	Помилуй, Господи!

