
	Не ме изпращайте — тук мога сам.
	Достатъчни са двамата гробари.
	Достатъчни са тези небеса
	и тази пръст, която се отваря,
	от всички вас за да ме отърве.
	Премного ми помагахте приживе
	с какви ли не най-смъртни грехове,
	та аз — и грешник — си умрях красиво.
	Умрях достойно. Недостоен страх
	душата не изпита, не запомни.
	От толкоз чужди „помощи“ умрях,
	та не желая и в смъртта си помощ.
	Ако за нещо съжалявам, миг
	преди с пръстта съвсем да се завия —
	то е, че няма как във тоя мил
	момент преди последното „Амин!“
	гробарите да черпя по ракия.

