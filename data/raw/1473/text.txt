	_„Конник!“ беше вторият ми публикуван разказ. Също както предишния (няколко седмици, след като го предадох), той беше откупен от една дама, с която се срещнах само веднъж — Сели Голдсмит, очарователна личност, чийто вкус аз признах за безупречен. Тя беше откупила в началото на тяхната кариера разкази от мнозина сега известни писатели — Урсула Легуин, Пиърс Антъни, Томас Диш. „Невероятни истории“ и „Фантастични приключения“ разцъфнаха есенно през онези последни дни на „Зиф-Дейвис“._
	_Този разказ ми хрумна, докато пътувах на юг по шосе Nо 71 в Охайо. Подсказа ми го едно струпване на буреносни облаци, подобни на група конници._


	Когато той беше гръм над хълмовете, селяните лежаха зад спуснатите кепенци и сънуваха жътва. Когато беше стоманена лавина, говедата започваха да мучат — жално, плътно, — а децата крещяха в съня си.
	Той беше земетресение от копита, бронята му — тъмна покривка от сребърни монети, откраднати от нощното небе, когато селяните се събуждаха и в главите им се рееха откъслеци от странни сънища. Те се втурваха към прозорците, бутаха кепенците и широко ги разтваряха.
	Той навлизаше в тесните улички и никой не виждаше очите му зад забралото.
	Когато спираше, и времето спираше. И никъде нищичко не помръдваше.
	Не бяха нито заспали, нито се бяха събудили напълно от последните си странни сънища — за звезди, за кръв…
	Вратите скърцаха на ремъците си. Фитилите на маслените лампи трепераха, пулсираха, после се успокояваха и започваха да сияят равномерно.
	Кметът беше облечен с нощница и торбеста шапка с пискюли. Държеше лампата в опасна близост със снежнобелите си бакенбарди. Отблясъкът й се въртеше в дясното му око.
	Странникът не слезе от коня си. Застана пред вратата. Държеше в ръката си непознат инструмент.
	— Кой си ти, че идваш в този час?
	— Аз идвам, когато си поискам — искам някой да ми посочи път, търся онези, които бяха с мене…
	Кметът погледна животното, което онзи яздеше — по-бяло и от неговата брада, по-бяло и от сняг, от перо…
	— Що за животно е това?
	— Това е кон. Той е вятърът, той е постоянният рев на прибоя, който руши скалите…
	— Какво носиш?
	— Меч. Той яде плът и пие кръв. Той освобождава душите и разсича телата. Къде са спътниците ми?
	— Тези твои железни дрехи, тази маска…?
	— Броня и прикритие, стомана и анонимност — закрила! Къде са спътниците ми?
	— Кого търсиш и откъде идваш?
	— Идвам от незнайни далечини, минах през мъглявини — водовъртежи в звездните реки. Търся други като мене, които идват насам. Тук трябва да се срещнем.
	— Никога не съм виждал друг като тебе, но има много села на този свят. Зад онези хълмове има друго село — той махна към далечината, — ала два дни път е дотам.
	— Благодаря ти, човече. Скоро ще стигна там.
	Конят се дръпна назад и изцвили — ужасен звук. Гореща вълна, по-гореща от лампата, обгърна кмета. Внезапен вихрен полъх огъна златните стръкове трева, останали нестъпкани.
	В далечината по склоновете на хълмовете се търколи гръм. Конникът беше изчезнал, ала по вятъра се носеха последните му думи:
	— Погледнете тази нощ небето!
	В другото село вече бяха запалили светлините — ято събудени светулки, — когато копитата и стоманата замлъкнаха пред вратата на най-голямата къща.
	Иззад прозорците занадничаха глави и любопитни очи се впериха в гиганта на белия кон.
	Тукашният кмет — кльощав като пръта, на който се подпираше, — издуха носа си и вдигна фенера.
	— Кой си ти?
	— Твърде много време вече изгубих, за да отговарям на въпроси! Минавали ли са оттук други такива като мене?
	— Да, минаха. Казаха, че ще те чакат на върха на най-високия хълм, ей над онази равнина — и той махна към полегатия склон, който се спускаше надолу — цели километри ниви — и рязко спираше в основата на огромна черна скала. Тя се издигаше като вкаменена ръка без длан, протегната кой знае накъде.
	— Двама бяха — рече кметът. — Единият носеше някакви странни неща — като тебе. А другият… — той сви рамене — каза: „Гледайте към небесата и точете косите си. Ще има знамение, чудо, зов — тази нощ небето ще се срути.“
	Конникът вече се беше превърнал в смътен образ, замъглен от искрите, които излитаха под копитата на коня му.
	Щом изкачи най-високия хълм над равнината, той дръпна юздите и се обърна към ездата на черен кон.
	— Къде е той? — попита.
	— Още не е пристигнал.
	Конникът се загледа в небето. Една звезда падна.
	— Ще закъснее.
	— Той никога не закъснява.
	Падащата звезда не угасна. Започна да се разраства — стана колкото чиния, колкото къща и увисна във въздуха, издишвайки душите на слънца. Спусна се към равнината.
	Голяма зелена светкавица пресече безлунното небе и ездачът на бледозеления кон с безшумните копита спря край тях.
	— Навреме идваш.
	— Винаги идвам навреме! — засмя се той — звук на коса, под която лягат житни класове.
	Корабът от Земята се приземи в равнината. Селяните го гледаха в полуда.
	Кого ли, какво ли беше довел тук? Защо ли трябваше да точат косите си?
	Четиримата конници чакаха на хълма.
