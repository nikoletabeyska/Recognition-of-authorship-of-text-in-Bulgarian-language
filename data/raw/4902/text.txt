
	Рождество Христово! Рождество
	и на правдата света в Балкана!
	За небето сяйно тържество —
	и за българский народ — настана,
	че постигнат той видя си бляна.

	Рождество Христово! Празник мил
	от морето Черно до Морава
	и при Охрид, дето Самуил
	гледа смаян как се въплотява
	в бърз растеж мечта му величава.

	Рождество Христово! Векове
	чакала България такова!
	И здрависва в тия часове
	в радост неизпитвана и нова
	слънцето във люлката Христова.

	1915 г.

