	Като провисна гората от сняг, кълвачът се спусна надолу, премина над водениците и се залепи на големия орех. Селото беше потънало в зимна тишина.
	Кълвачът познаваше всички дървета и стълбове в тая местност, но сега той за пръв път съгледа нови дървета. Бели, прави и без клони. Каква красота! И си помисли: щом така бързо са израснали, ще крият под кората си едри червеи и в сърцевината си много мравки.
	Прикрит в големите клони на ореха, кълвачът наблюдаваше белите дървета, ослушваше се внимателно наоколо и най-после се реши: спусна се като стрела и кацна на бялото дърво. То беше родило три бели ябълки, а на ябълките вятърът свиреше с три струни, дълги до други гори.
	Под трите бели ябълки, по-бели от снега и по-твърди от леда, имаше три отверстия към корубата на бялото дърво.
	Кълвачът се зарадва и си помисли: „Някой преди мене е продълбал дървото, но не е успял да влезе. Аз съм по-силният от него!“ Погледна в първата дупка — замириса му на скала и малко на сладка папрат. Опита се да пробива, но никога в живота си не беше срещал такова твърдо дърво. Погледна в горната дупка. Долови светлина от по-горната. „Има някаква нова тайна тук — си мислеше кълвачът, — но аз ще я открия.“ Като си пъхна главата в най-горната дупка, стана му ясно, че дървото е кухо. Имаше светлина. Огледа се на изток, огледа се към запад и започна работа. Главата му трепереше от удари, но никаква треска не се отрони.
	От двора на Минчо Катерицата излезе черният котарак, загледа се в кълвача и му рече:
	— Добър ден!
	Кълвачът го изгледа отвисоко, усмихна се и не отговори.
	— Добър ден! — повтори котаракът. — Слез да те изям!
	— Покачи се на дървото! — отвърна му кълвачът и се готвеше да продължи своята работа.
	— Ако е дърво, аз ще се кача и ще те разперушиня, но ти не виждаш ли, че това е бетонен стълб за електричество?
	Кълвачът знаеше какво е това електричество, но само по облаците. Не разбираше, че човекът го е уловил и по тия бели ябълки и жълти жици. Щъкна още веднъж с човка по стълба и отлетя към манастирската гора.
	Там го чакаше брат му на един стар бук и като го съзря толкова уморен, се зачуди.
	— На какво дърво си работил тоя ден? — го запита той.
	— Работил съм на бяло дърво с три отвора и с три бели ябълки.
	— А черният котарак на Катерицата не ти ли каза, че това е бетонен стълб?
	— Той ме спаси от тоя труд: искаше да ме прелъже и да ме изяде.
	— Той и на мене така се молеше. Колко се промени светът! — добави старият брат, по-мъдрият кълвач.
	— Какво се е променил! Вместо дървета садят камъни.
	— Камъните са за човеците, а за нас, птиците, има много гори, дървета и клони.
	И така кълвачът не кацаше вече по тия бели дървета. Само понякога, като съзираше тия три отверстия към корубата на стълбовете, му се искаше да надникне дали някоя мравка не е заселила гнездо за отхрана и на кълвачите. Но той намрази тая циментова гора и си каза: „Човекът нека си помага сам, а аз ще му помогна в ябълковите градини!“
