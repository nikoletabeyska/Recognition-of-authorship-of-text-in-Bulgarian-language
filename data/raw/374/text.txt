	Сякаш минава цяла вечност преди да осъзнае, че това, което си подритват хлапетата на ъгъла на мръсната уличка не е детска главичка, а парче пластмаса — кукла с небесносини очи от стъкло.
	Сепва се.
	_Не, не съм направила нищо, нищо! Не съм виновна!_
	Усеща как болката отново я връхлита. Мощна. Безмилостна. Груба. _Мъжка_. Забива юмрук в стомаха й и натиска. Сякаш иска да я прободе, да проникне в нея, да я разкъса.
	Боли!..
	Притиска ръце към корема си.
	_…"празна…"_
	Защо си помисли, че куклата е детенце? _Защо?!_
	Не, не трябва да плаче! Не сега. Не пред всички. Те не трябва да разберат!..
	Тя се оглежда стреснато. Къде се намира?! Как е стигнала до тук?…
	Не знае… Наоколо всичко и е непознато,.. страшно!
	Защо я гледат така? Тя усеща погледите им, навъсени, мрачни, неодобряващи… Минават покрай нея и се отдръпват. Не искат да я докосват…
	Тя чува умовете им!
	_Мръсна! Какво право има тя да бъде тук? Да мърси улиците? Как смее!?…_
	Внезапно тя осъзнава истината — те знаят! Те всички знаят защото _… съм белязана!.._
	тя е прозрачна. Тя е от стъкло. И те всички могат да виждат през нея, да четат мислите и да видят, че е _…празна!_…
	Ако сега някой я докосне тя ще се счупи. _Като шепот…_ Просто ще се разпадне като пясъчна кула пометена от вълна. Дори няма да успее да извика….
	Тя се присвива още повече. Усеща, че единственото, което иска в момента е да се свие, да легне, да заспи, да се изгуби, да изчезне… Също както някога когато нощем от шкафа излизаха чудовищата
	_…и я притискаха по корема…_
	и тя се покриваше през глава с одеалото докато оттатък Мама и Татко….
	Погледите им проникват в нея. Техните чудовищни, механични рентгенови погледи. От тях не можеш да скриеш нищо. Те знаят! Те винаги знаят!
	Не, не трябва да го прави тук!
	_(…пеперуда…)_
	Те отново ще я хванат! Ще я оплетат в мрежите си и тя отново ще се мята зашеметена, като онази птица, която се блъскаше в решетките отново и отново докато човката и не се разкървави и… Не, не иска отново!…
	Не, не иска да мисли за това!..
	Не трябва да лежи на тротоара. Да, това си го спомня! Това е лошо!
	_...лошо дете!…_
	Също както е лошо да се буташ по корема и да се опитваш да си напъхаш пръста в пъпа. Да това е лошо…
	_Лошо!…_
	Тя придърпва нагоре дрехата си и присвива глава между раменете си. Да са скрие, да се скрие.! Да изчезне!
	Болката продължава да пулсира в стомаха и. Убива я!
	— Госпожице, добре ли сте?
	Тя изкрещява.
	_Чудовище!_
	Тя пищи и бяга. Бяга!!!... Бяга! Бяга. Блъска се.
	Детето й! Детето й!…
	Те всички се протягат към нея искат да я хванат!.. Да я спрат!.. Да я зазидат!.. Да и отнемат детето!..
	_Детето ми! Детето ми!… Моето дете!.. Не можете да ми го вземете !…Детето ми!_
	…улици… улици… ръце… коли… деца… улици…
	…стъпала… стъпала… стъпала.…
	…улици… слънце… усмивки…
	Усмивки!..
	_Усмивки?…_
	…
	Къде е?
	_Къде се намирам?_
	Не знае.
	Болката е дошла и е отминала. Сега вече може да мисли.
	_Болката?..._
	Наблизо има пейка.
	Тя се чувства
	_…омърсена?… — не, това е друго, друго,.. друго…! не трябва да мисли за това, не сега!..._
	Тя се чувства … уморена.
	Присяда. Краката и треперят. Гърдите и горят, но и е хубаво.
	_Какво се случи?_
	Бягала е. Сигурно защото обича вятъра да си играе с косите й. Да, сега и е добре — тя е весела.
	Гърдите и се повдигат и спускат.
	_Какви красиви цветя!_
	Тя се усмихва.
	Небостъргачи.
	_Като красиви кули_.
	Проблясват на слънцето със своите огледални стъкла. Красиви са…
	_Приличат на… карфици_.(?)
	_...болката…(!)_
	Баща й имаше цяла стена с пеперуди. Бяха много красиви наредени по цялата стена. Много мигове замръзнала в движение красива смърт.
	Неговият храм. Мавзолей.
	_Катакомби!_
	Карфици. Стотици карфици, които пробождаха красотата за да я превърнат в смърт. Стотици карфици, които пробождаха смъртта за да я превърнат в красота.
	Небостъргачи… Карфици….Красота… Смърт…
	Болката се надига в стомаха и. Отрова. Тя трепери. Разпада се.
	Става. Краката и не я държат. Земята се изплъзва изпод петите и.
	_Защо съм боса?_
	Небето се завърта бясно над главата й. Под главата и…
	Тя лети… _Летя!…_
	Тревата е толкова зелена! Защо ли е легнала в тревата? Ах и тя каква е глупачка — непоправима романтичка! Кога най-после ще порасне?
	Денят бавно премигва пред очите и.
	Защо я гледат така хората? Защо?
	_НЕ ме гледайте! Спрете да ме сочите така с пръсти!_
	_Нищо не съм направила!_
	_Нищо не съм направила!…_
	_Нищо…_
	Улици… Улици… Улици…
	И витрини, по които тя хвърля камъни.
	За да убие отражението си…
