
	На Лин и Джулия Карл, Гари Улф и Дийд Уейл

	1

	— Това е! — каза Кикаха. — Знам, знам! Усещам как силите се събират във фуния, която направо ни изсипва в целта! Точно пред нас е! Успяхме накрая!
	Той избърса потта от челото си. И макар да дишаше тежко, ускори ход.
	Анана се вървеше зад него по стръмната планинска пътека. Прошепна няколко думи на себе си. И без това той не обръщаше никакво внимание на обезкуражаващите й, т.е. реалистични, забележки.
	— Ще повярвам когато го видя.
	Кикаха-Хитреца и Анана-Лъчезарната кръстосваха планетата на триногите вече петнайсет години. Не бяха тръгнали по следите на Свещения Граал, а за нещо дори още по-ценно: начин да се махнат от тази нещастна планета. Трябваше да има как. Но никой не знаеше пътя.
	Кикаха бе устроен да гледа на нещата откъм хубавата им страна. Дори такава да липсваше, той бе в състояние да озари мрака със собствения си неизтощим оптимизъм. Веднъж бе казал на Анана: „Ако твоят затвор е цялата планета, тогава не е чак толкова голямо нещастие да си затворник“. А Анана простичко му бе отвърнала: „Затворът си е затвор“.
	Кикаха носеше ключа за вратата, водеща към другите светове и към пълноводната река на живота. Този ключ се наричаше Рога на Шамбаримен* — древен музикален инструмент, който той държеше в калъф от еленова кожа, увиснал на колана му. По време на странстванията им по планетата той бе надувал Рога хиляди пъти. И всеки път се бе надявал, че невидимото „слабо място“ тъканта на стените, разделящи всеки две вселени, ще се отвори в отговор на простичката мелодия от седем ноти и ще стане видимо. Хиляди бяха тези места в стените.
	[* В тази шеста книга от цикъла (издадена 16 години след петата) Фармър използва както името Шамбаримен (познато ни от книгите досега), така и Шамбаримем. Може само да се гадае дали става дума за обикновено недоглеждане. В превода е запазена старата версия — Бел.пр.]
	Но до момента още не бяха попадали в район, където те съществуват. Но той знаеше, че всеки път когато свиреше с Рога, пукнатината в стените, изходът от огромния затвор, може да се намира някъде на стотина крачки от него — малко извън обхвата на действие на Рога. И както бе споделял, мисълта, че това е напълно възможно го караше да се чувства като собственик на билет за голямата печалба в ирландски конен тотализатор. Шансовете да спечели бяха много, действително много малки.
	Ако съумееше да намери врата — изход, съзнателно направен от някой Повелител, и ясно маркиран като такъв — той щеше да спечели своята Голяма награда. Тукашните местни жители бяха чували слухове за врати, а може би за неща, които биха могли да бъдат врати. И тези слухове не бяха един и два, а много. Понякога Кикаха и Анана изминаваха стотици мили към първоизточника на подобни слухове. До момента наградата им беше само разочарование и… нови слухове, които ги запращаха по други пътища, понякога надалече. Но днес Кикаха изпитваше увереност, че усилията им най-сетне ще бъдат възнаградени.
	Пътеката ги водеше нагоре през гора. Много от гигантските дървета миришеха на зелев сок смесен със сок от круши. Миризмата означаваше, че съвсем скоро връхчетата на клоните ще се трансформират в подобни на пеперуди, но все така растителни организми. Ярко оцветените създания щяха да се откъснат от изгниващите клонки. Неспособни да ядат, абсолютно непригодни за каквото и да е било друго, те щяха да излетят пърхайки надалече преди да умрат. И тогава, ако все още не бяха станали жертва на птиците в небесата и ако паднеха на плодородна почва, ситните семенца в телата им щяха да дадат началото на млади дръвчета, които щяха да поникнат да по-малко от месец.
	Многото чудеса на тази планета донякъде облекчаваха принудения им престой на нея. Но колкото по-дълго останеха тук, с толкова повече време щеше да разполага най-големия им враг, Червения Орк, за да ги открие. Освен това Кикаха не можеше да спре да мисли за своите приятели Улф и Хризеис, които бяха пленници на Червения Орк. Беше ли ги убил вече или бяха съумели да му избягат?
	Кикаха, който имаше земното име Пол Янус Финеган, бе висок, широкоплещест и мускулест мъж. Яките му бедра го караха да изглежда по-нисък. Имаше плътен загар, дългата до раменете му и леко вълниста коса бе бронзовочервена, лицето му бе като изсечено от камък, устата му бе широка и обикновено усмихната. Големите му широкоразположени очи бяха зелени като пролетни листа.
	Макар да изглеждаше само двайсет и петгодишен, беше роден на Земята преди седемдесет и четири години.
	Мокасините от еленова кожа и колана бяха единственото му облекло. На колана висяха още стоманен нож и томахавка. На гърба му имаше малка торба и пълен със стрели колчан. В едната си ръка носеше дълъг лък.
	Зад него пристъпваше Анана-Лъчезарната — висока, чернокоса, синеока и също така с бронзов загар. Произхождаше от народ, който се смяташе за божествен, а самата тя изглеждаше наистина като богиня. Но в никакъв случай не приличаше на Венера. Всеки ценител на класическата красота, видял стройното й тяло и невероятно дългите й крака, би се сетил за богинята на лова Артемида. Обаче богините не се потят, а от Анана се стичаше пот.
	Тя също бе само по мокасини и колан. Оръжията й бяха като на Кикаха, но в допълнение носеше и дълго копие. На гърба й бе пристегната раница.
	Кикаха си мислеше за местните жители, които ги бяха насочили към тази пътека. Те изглеждаха напълно сигурни, че Порталът за храма на спящия е на върха на планината. А неговите надежди бяха, че Порталът е „врата“. Местните, с които бе разговарял никога не се бяха качвали на върха, защото не притежаваха стоките, които трябваше да дадат на Пазителя на Портала, за да получат отговори на своите въпроси. Но разбира се познаваха някого, който познаваше друг, който със сигурност знаеше трети, който бе посещавал Пазителя.
	Нищо чудно и това да се окажеше поредното разочарование. Но те не можеха да си позволят да игнорират какъвто и да е било слух или предание за нещо, което в крайна сметка би могло да се окаже врата на Повелител. А и освен това какво друго им оставаше да правят?
	Преди малко повече от едно и половина десетилетие двамата с Анана бяха избягали от Невъзможния свят на Уртона в света на нивата. Тогава той бе напълно уверен, че скоро ще могат да направят онова, което трябваше да сторят.
	Приключенията им на Невъзможния свят, света на постоянните промени, на нестабилността и на несигурността бяха изтощителни. Няколко седмици се оказаха необходими на Кикаха и Анана да си отдъхнат от тях в света на нивата. Едва след като се бяха повъзстановили потърсиха и намериха врата, която ги телепортира направо в двореца на Улф, който сега бе празен. Дворецът, издигнат на самия връх на монолита, представляващ света на нивата.
	Бяха се въоръжили с оръжия на Повелителите — много по-съвършени от всичко, известно на Земята. После активираха вратата, която още преди това ги бе извела вече веднъж в една пещера в Южна Калифорния. Същата през която Кикаха се беше върнал за първи път на Земята след дълги години на отсъствие.
	Но когато минаха през вратата той и Анана се озоваха на една планета от тази изкуствена вселена, известна като Уазис. Вратата се бе оказала еднопосочна клопка и Кикаха нямаше и най-малка представа кой им бе погодил номера.
	Много пъти се бе хвалил той, че не съществува затвор или клопка, които биха могли да го задържат за дълго. Е, сега трябваше да си изяде думите обратно. И вкусът им сигурно щеше да бъде като на куришки от лешояд, посипани с пепел.
	Вчера двамата с Анана бяха спрели на две трети от височината на планината, за да пренощуват. На заранта бяха продължили и вече трябваше да се намират доста близко до върха.
	Пет минути по-късно той долови детски гласове. Две минути по-късно те излязоха на края на малко плато.
	Селцето в центъра на платото по всичко приличаше на другите села в този район на планетата. Кръгла стена от високи и заострени колове заграждаше приблизително четиридесет дървени колиби с конични покриви. В центъра на селото се виждаше храм — двуетажна дървена сграда, увенчана с кръгла кула и множество дървени идоли вътре и наоколо.
	Ако разказите на местните жители бяха истина, в храма трябваше да има врата. Говореше се, че сградата била издигната около вертикално съоръжение от „божествен“ метал. Тънките му пръти оформяли шестоъгълен отвор към света на боговете. А според някои предания, може би към света на демоните.
	Местните също твърдяха, че шестоъгълникът стоял на върха на планината още преди да бъдат създадени от боговете. Боговете — или демоните — използвали този проход между световете дълго преди да се появят местните жители и щели да продължат да го използват дълго след като пак те изчезнели от лицето на земята.
	Цаш пръв бе разказал тази легенда на Кикаха. Той служеше на божество, което едно време бе незначително, но започваше да става все по-известно и дори може би му бе съдено да стане номер едно на този остров с големината на земната Гренландия.
	Цаш по-точно бе казал:
	— Порталът към отвъдното е отворен. И всеки може да мине през него. Но той само ще се озове от другата страна на шестоъгълна врата и все още в нашия свят, освен ако не произнесе магическата дума. Но никой не би могъл да каже какво очаква знаещия думата от другата страна.
	— А къде се намира тази врата? — бе поискал да узнае Кикаха.
	А Цаш бе махнал с ръка на запад. Жестът му бе обхванал голяма територия, тъй като в онзи момент двамата се намираха в храм, построен върху една скала на брега на Източното море.
	— Някъде там. Говори се че е в храм — макар да не знам на кой бог — издигнат на върха на планина. Но от друга страна всеки храм е на върха или на планина, или поне на висок хълм.
	— Колко храма има в тази земя? — попитал го бе Кикаха.
	— О, те са толкова много, че само боговете биха могли да кажат!
	А после бе вдигнал двете си четирипръсти ръце над главата, за да извика:
	— Не минавай през Портала дори да узнаеш магическата дума, която го отваря! Защото може да събудиш Спящия! Не прави това! Ще загинеш от Живата смърт!
	— Каква е тази смърт? — поинтересувал се бе Кикаха.
	— Не знам и не искам да знам! — бе извикал Цаш.
	Кикаха бе задал още въпроси, но Цаш просто се бе потопил в молитви. Големите му очи бяха затворени, а устата под зеленикавата козина, покриваща цялото му лице, бе започнала да шепне нещо ритмично и повтарящо се.
	Кикаха и Анана бяха поели на запад. Петнайсет години по-късно, качвайки се и слизайки от безброй възвишения, но неотклонно движейки се към Западното море, те бяха на поредната планина с храм на върха й.
	Кикаха усещаше тръпката на възбуда. Той вярваше, че дълго търсената врата ще се окаже в сградата на храма. Въпреки непрекъснатата поредица от разочарования, той си позволяваше да смята, че мисията им е пред своя край. „Позволяваше“ може и да не бе най-точната дума. Защото не бе в състояние да контролира пристъпите на собствения си ентусиазъм. Те идваха и си отиваха както им бе угодно, а той бе само техен проводник.
	Дори Анана да чувстваше нещо подобно, тя не го показваше. Хилядите години живот бяха притъпили в голяма степен устрема, с който предприемаше нещо. И все пак любовта й към Кикаха и споделянето на приключенията му бяха възкресили част от младежкия порив… по-голяма част, отколкото бе допускала, че може да е възможно. Времето бе издялало като с длето душата й. Но му бе трябвало цяла вечност, за да го постигне.
	— Това е! — пак каза Кикаха. — Чувствам го с мозъка на костите си.
	Тя го потупа по дясната буза.
	— Всеки път, когато стигнем до някой храм, шансовете ни се увеличават. Разбира се само при положение, че на тази планета изобщо има врата.
	Децата, лудуващи извън заграждението, с писък се втурнаха към тях. Кикаха прецени, че слухът за тях ги бе изпреварил. Иначе децата щяха пак с писък да се втурнат, но бягайки от тях. Но сега ги заобиколиха и започнаха да се тълпят, мъчейки се да ги докоснат, бърборейки несвързано, чудейки се на двуногите същества. Миг по-късно отряд въоръжени мъже прогони малчуганите. Веднага след това на входа на храма се появи жрец и размаха дървен жезъл в тяхна посока. В другия край на жезъла имаше аленочервена въртележка, която се въртеше от вятъра. По средата на дължината му се виждаше жълт диск, върху чиято повърхност бяха издълбани някакви свещени символи.
	Зад жреца се подадоха двама по-низши свещенослужители, размахващи над главите си кречетала.
	Всички аборигени бяха голи. Телата им бяха украсени с гривни и обеци ушите, носовете и устните. Главите и лицата им бяха покрити с къса зеленикава кожа. Само брадичката беше лишена от нея.
	И всички бяха трикраки.
	Ололотон — Повелителя създал преди много време предците им в своята биолаборатория — се бе оказал много жесток. Беше проектирал трикраките същества само като експеримент. Но след като бе установил, че те са напълно функционални, макар и малко бавни, той ги бе пуснал да се плодят по цялата планета. Те самите нямаха някакво общо име за себе си, но Кикаха ги наричаше уазиси. Много му приличаха на илюстрациите на съществото наречено Уазис в приказката на Джони Груел „Мишокът Джони и вълшебната пръчица“, която Кикаха бе прочел в детските си години.
	— Поздрави, Кразб, Пазителю на Портата и най-свят от всички жреци на бог Афрест! — извика Кикаха на местния диалект. — Аз съм Кикаха, а това е жена ми Анана!
	Слухът за странните двуноги и тяхната мисия бе стигнал до ушите на Кразб още преди много месеци. Въпреки това протоколът изискваше от него да се преструва, че нищо не му е известно и да зададе множество въпроси. Обичаят също повеляваше Съвета на старейшините и шаманите да покани двамата чуждоземци на чашка и много приказки, с цел бавно и по заобиколен начин да се стигне до онова, което го бе довело тук (сякаш уазисите наистина не знаеха), което щеше да остави достатъчно време за песни и танци, изпълнени от различни групи.
	След три часа посветени на традицията, жрецът попита Кикаха и Анана какво ги води насам.
	Кикаха му каза. Но това наложи дълги обяснения. Дори и след тях Кразб все още не разбираше. Подобно на всички аборигени, той не знаеше нищо за Повелителите и изкуствените джобни вселени. Явно отдавна оттеглилия се в небитието техен Повелител така и не се бе разкрил пред поданиците си. А с това ги бе принудил да създадат собствена религия.
	Но макар Кикаха да не успя да направи ясно всичко за Кразб, той поне схвана, че Кикаха търси Портал.
	— Има ли такав в твоя храм или не? — попита направо Кикаха. — Анана и аз сме влезели в повече от петстотин храма за тези петнайсет години, откакто обикаляме. Ние сме на ръба на отчаянието и сме готови да се откажем от по-нататъшно търсене, ако в твоя храм няма Портал.
	Седящият на земята до момента Кразб грациозно се надигна — едно истинско постижение за трикрако същество.
	— Двукраки странници! — обяви той тържествено. — Дългият ви поход свърши! Портала, който търсите, действително е в храма и е много прискърбно, че не сте дошли направо тук още преди петнайсет години! Щяхте да си спестите толкова време и безпокойство!
	Кикаха отвори уста, за да възрази срещу несправедливостта на тази забележка.
	— Спокойно! — сложи ръка на рамото му Анана. — Ще трябва да му играем по свирката — продължи тя на тоански. — Каквото и да каже, усмихвай се и се съгласявай.
	Устните на уазиса се опънаха, а кожата, където трябваше да се намират веждите му, се дръпна надолу.
	— Наистина има Портал — заяви той. — Иначе защо щяха да ме наричат Пазител?
	Кикаха не му каза, че вече се бяха срещали с двайсетина жреци, всеки от които се титулуваше „Пазител на Портала“. Без наоколо да има каквато и да е врата.
	— Изобщо не сме се съмнявали в истинността на думите ти — увери го Кикаха. — Можем ли, о, Пазителю, да видим Портала?
	— Разбира се, че можете — успокои го жрецът. — Но вие сигурно сте изморени, мръсни и гладни след изкачването ви дотук, макар че вече не би трябвало да сте жадни. Боговете ще ни се разсърдят ако не се отнесем към вас с гостоприемството, което скромните ни възможности позволяват. Ще бъдете изкъпани и нахранени и ако сте изморени, ще спите, докато забравите за умората.
	— Вашето гостоприемство вече доста ни задължи със щедростта си — увери го Кикаха.
	— И въпреки това — заяви Кразб — още не е достатъчно. Как ще измием срама от лицата си, ако вие ни напуснете и разкажете в другите села за нашата низост и неспособността ни да бъдем щедри?
	Така падна нощта. Празненството продължи под пламъка на факлите. Двамата се мъчеха да не покажат колко им е досадило всичко. Накрая, дълго след полунощ, заваляйки думите си, Кразб обяви, че е време всички да лягат. Тъпани и рогове утихнаха и веселбарите, които още се държаха на крака, залитайки се разотидоха по колибите си. Един дребен служител, представен им като Уигшаб, ги съпроводи до отделената за тях колиба, каза им да легнат на купчината одеяла и преплитайки крака изчезна в крака.
	Убедил се, че Уигшаб го няма, Кикаха излезе навън да види каква е ситуацията. Кразб явно бе забравил да определи пазачи. С изключение на пияните, търкалящи се по земята, наоколо не се виждаше нито един уазис.
	Кикаха пое въздух дълбоко. Вятърът беше прохладен и приятен. Повечето от факлите бяха прибрани, но четирите оставени да горят на стените на храма, осветяваха нощта достатъчно, за да им покажат накъде да вървят.
	И Анана излезе. Също като Кикаха тя бе пила съвсем малко.
	— Чу ли Кразб, когато спомена за цената, която се заплаща, за да бъдеш допуснат до Портала? — обади се тя. — На мен ми прозвуча злокобно.

	2

	— Беше много шумно. И какво е казал за цената?
	— Подхвърли, че сме щели да говорим за нея на сутринта. Както и че имало две цени. Едната, само за да хвърлиш поглед на Портала. Другата — много по-висока, — за да го използваш.
	Кикаха знаеше, че цената няма да бъде в пари. Цялата икономика на Уазис се основаваше на размяна на стоки и услуги. При това положение единственото, с което Кикаха разполагаше и би могъл да предложи, бе Рога на Шамбаримен. Кразб не би имал ни най-малка представа как да го използва. Това обаче едва ли би му попречило да го пожелае, най-малкото защото подобна вещ не можеше да се намери на цялата планета.
	Така че двамата с Анана нямаше да стигнат до Портала, ако не се разделяха с Рога. В случай че откажеха да го дадат, щеше да им се наложи да се бият с воините-уазиси, които Кразб несъмнено щеше да изпрати срещу тях скрито от останалите.
	Той сподели с Анана мислите си, докато стояха на прага на колибата.
	— Мисля че трябва да се промъкнем в Храма още сега и да разберем дали там има врата. Ако има, ще минем през нея. Стига да можем.
	— Това очаквах да ми кажеш — отвърна му тя. — Да вървим.
	Започнаха да слагат колани, раници и колчани, а Кикаха си мислеше: „Каква жена! Никакво колебание, нито една празна дума. Бърза преценка на ситуацията — ако не я е направила много преди аз да съм се сетил за тези неща, — и незабавни действия според изискванията на момента“.
	От друга страна понякога се дразнеше, че тя знае мислите му, преди да се е решил да ги сподели с нея. А най-досадното бе, че напоследък тя реагираше спрямо него по същия начин, по който той реагираше спрямо нея.
	Много, наистина много дълго не им се бе случвало да се разделят за повече от няколко минути. И през цялото това време можеха да разчитат само на компанията на едно-единствено човешко същество, намиращо се на тази планета. Уазисите бяха лош заместител на „хората“. Почти бяха лишени от чувство за хумор, нямаха представа от изкуство, а в технологично отношение не бяха се придвижили напред от хиляди години. Можеха да лъжат, но бяха неспособни на грандиозните измислици, които хората понякога разказваха просто заради самите тях. Нито веднъж досега Кикаха не бе чувал някой уазис да изкаже неконвенционална мисъл. Дори в културно отношение отделните племена практически не се различаваха.
	Хванала копието в едната си ръка и факел в другата, Анана тръгна напред. Извадил томахавката, Кикаха пристъпваше няколко крачки встрани и зад нея. Така стигнаха до Храма. Дървената постройка беше тъмна. Пазачите, които би трябвало да бдят в тъмнината, бяха пияни и хъркаха на селския площад. Кикаха тръгна около Храма, проверявайки дали има други входове. Сега Анана го следваше и му светеше с факлата отзад. Оказа се, че единственият вход бе парадният — внушителна двукрила врата.
	Напреко на двете крила беше поставена солидна греда. Той я издърпа през единия от жлебовете и после разтвори освободеното крило. Факлите, горящи в специални ниши по стените разкриваха пред погледите им малка постройка в центъра на пода. Представляваше точен макет на Храма.
	Не се виждаше нито един уазис. Ако изобщо имаше някой буден, той можеше да бъде само в Къщата на Портала, както я бе нарекъл жрецът.
	Кикаха дръпна резето на малката врата и я разтвори. Анана го следваше буквално по петите. Той остана извън сградата, но се наведе колкото можеше навътре, за да разгледа. Две факли осветяваха някакво съоръжение, от двете страни на което бдяха два дървени идола.
	— Най-сетне! — въздъхна Анана.
	— Казвах ти че този път е това, което търсехме.
	— Колко пъти ми го казва.
	И двамата бяха виждали врати, подобни на тази пред тях. Кикаха предпазливо подаде върха на томахавката си в пространството, заградено от рамката. Не би се изненадал, ако изчезнеше, но нищо такова не се случи. Дори когато заобиколи и повтори експеримента откъм другата страна, ефектът беше същия. Томахавката продължаваше да се вижда.
	— Деактивирана — заключи той. — Добре. На нас не ни е нужна парола. Ще използваме Рога.
	Той запъхна обратно томахавката в пояса си и отвори торбата, висяща на колана му. Извади от нея Рога на Шамбаримен. Беше от сребрист метал, почти две и половина стъпки на дължина и не тежеше дори четвърт фунт. Тръбата бе извита във формата на рог на африкански бизон. Мундщукът бе от меко на пипане златисто вещество. В другия край, който рязко се разширяваше, се виждаше нещо като сребриста мрежа или решетка, монтирана на половин пръст навътре. В долната половина на Рога имаше редичка от седем бутончета.
	Когато светлината попадаше върху Рога под определен ъгъл, отражението разкриваше йероглиф, изписан върху горната половина и спускащ се на половината от дължината.
	Това беше безценното съкровище, изработено от един ненадминат майстор и учен на древен Тоан — дума, която означаваше „Повелители“. Беше уникален. Никой не знаеше как би могъл да го възпроизведе в поне още един екземпляр, защото вътрешната му структура оставаше скрита дори за рентгеновите лъчи и ултразвуковите вълни, както и за всичко останали известни средства за изследване на вътрешността чрез облъчване в който и да е било спектър.
	Кикаха вдигна Рога и до допря до устните си. Духна леко в мундщука, а пръстите му изсвириха мелодията, която отдавна беше научил наизуст. Сякаш видя в съзнанието си седемте ноти да политат като златни патици със сребърни криле.
	Музикалната фраза щеше да разкрие и активира всяка скрита врата, разположена в дефектите на континуума, в който бяха потопени отделните вселени, стига тя да се намираше в обсега на неговото действие. Нотите можеха да активират и всяка видима врата, разбира се. Рога беше универсален ключ.
	Той свали инструмента от устата си. Като че ли нищо не се бе променило, но в много случаи активираните врати с нищо не издаваха промяната в състоянието си. Анана мушна копието си през вратата. Върхът му изчезна.
	— Включи се! — извика тя и го изтегли обратно.
	Кикаха целият трепереше от възбуда.
	— Петнайсет години! — изви той. Анана го погледна и сложи пръст на устните си. — Всички са в несвяст — оправда се Кикаха. — И трябва ли да се безпокоиш какво може да има от другата страна на вратата?
	Можеше да провре глава и сам да види какво ги очаква в „съседната“ вселена. Или може би някъде в тази вселена, защото не беше ясно дали вратата няма да ги телепортира в някоя друга точка на тази планета. Но той съзнаваше, че всяка необмислена постъпка може да задейства някоя клопка. Например можеше да падне острието на гилотина — а защо не и да изскочи нагоре — и да му отсече главата. Или огнен език да опърли лицето му. Понякога предметът, с който безразборно се мушкаше, за да се опипа другата страна, ставаше проводник на силен електрически заряд или предизвикваше впръскването на запалена течност, или насочваше лъча на мощен боен лазер, или можеше да постави началото на най-различни и все неприятни събития, които довеждаха до неприятен край.
	Най-добрият начин за проверка оставаше да се прекара някой през вратата, например роб. Така постъпваха Повелителите. Но Кикаха и Анана не бяха способни да го направят, освен ако не разполагаха с пленник, който сами бяха заловили при опит да ги убие.
	Копието, което бе издърпала обратно, изглеждаше точно както си беше. Но капанът би могъл да бъде настроен да се задейства само при преминаване на жива плът или след регистриране на мозъчна активност.
	— Искаш ли аз да мина първа? — попита го Анана.
	— Не. Няма нищо опасно… или поне се надявам да е така.
	— Тръгвам — настоя тя, но той скочи пръв в пространството, заградено от шестоъгълната рамка, преди още да бе завършила фразата си.
	Приземи се на два крака, леко приклекнал, здраво стиснал томахавката и опитвайки да обхване с поглед едновременно пространството пред и около себе си. След това пристъпи една крачка, позволявайки на Анана да се прехвърли и тя, без да се блъсне в него.
	Наоколо цареше полумрак без видим източник на светлина. Намираха се във вътрешността на необятна пещера. Над главите им се спускаха неясните очертания на сталагмити, а от пода се издигаха шиповете на сталактити. Каменните висулки се образуваха от калциевия карбонат във водата, стичаща се от тавана високо над тях. Сякаш се намираха между зъбите на огромна челюст.
	С изключение на слабата светлина с неизвестен произход, пещерата изглеждаше като всяка друга подземна пещера.
	В този миг зад него се появи Анана с копие в едната и факла в другата си ръка. Тя също приклекна и напрегнато се озърна.
	— Дотук добре — обади се той.
	— Едва ли ще продължи дълго по същия начин.
	Макар да бяха разменили думите си шепнешком, те бяха уловени, усилени и запратени обратно срещу тях.
	Пещерата се простираше пред погледите им, толкова голяма, че погледът не стигаше до дъното й. Не само напред, тя продължаваше отляво и отдясно докато очертанията й не се слееха с мрака. Той се обърна да провери зад гърба си. Видя шестоъгълната врата, а зад нея пак пещера. Въздухът леко се движеше. Слабото течение изсушаваше изпотеното му тяло и го караше да потръпва. Сега вече му се искаше да бе разполагал с повече време за подготовка за тази авантюра. Трябваше да вземат със себе си дрехи, провизии и допълнителни факли.
	Повелителя, поставил тази врата, вероятно го бе сторил още преди хилядолетия. Нищо чудно тя да бе използвана само един-два пъти и после забравена до този момент. Повелителя несъмнено знаеше къде се намират другите врати и къде извеждат. Но Кикаха и Анана нямаха и най-малка представа каква трябва да е следващата им стъпка, за да се махнат от този свят. Имаше само едно нещо, което би могло да им помогне.
	Той вдигна Рога и изсвири сребристите ноти. Когато свърши, свали Рога и мушна томахавката си през вратата. Върхът й изчезна.
	— Активира се сега от другата страна! — възкликна той.
	— Може и да ни провърви! — целуна го по бузата Анана.
	Той прибра томахавката си и замислено каза:
	— От друга страна, възможно е…
	— Какво е възможно?
	— Възможно е да ни прехвърли обратно в света, който току-що напуснахме. Това би било една великолепна шега от страна на Повелителя.
	— Ами да се посмеем заедно тогава — отвърна тя, скочи през шестоъгълника и изчезна от погледа му.
	Кикаха й даде няколко секунди да се отдръпне от пътя му или да се върне, ако бе сметнала, че се налага. После също скочи.
	С удоволствие забеляза, че не се е върнал в уазиския Храм. Върху изградената от масивни каменни блокове платформа не се виждаше никаква врата, но тя разбира се бе скрита. Намираха се в центъра на голямо помещение с размерите на хамбар, с конусообразен, боядисан в червено метален купол. Подът беше гладък и каменен и в него не се виждаше отвор за стълбище. Отсъстваше всякаква мебелировка. Изходите представляваха арки без врати, разположени в четирите посоки на компаса. През арката отляво на тях нахлуваше силно течение. Отворът разкриваше изглед към обширна, леко набраздена от ниски хълмове равнина, към гора и към нещо като замък, на което тази зала бе само част. Самата тя се издигаше на близо петстотин стъпки над нивото на земната повърхност.
	Анана бе излязла от залата и се бе подпряла на някаква издатина, докато разглеждаше пейзажа. После, без да се обръща към него, проговори:
	— Кикаха! Мисля че не сме там, където бихме искали да се озовем!
	Той се присъедини към нея. Вятърът повдигаше дългата му бронзовочервена коса и я подемаше отляво-надясно. Нейната бляскава черна коса се развяваше почти в хоризонтална посока, подобно на струи мастиленочерна течност, изпуснати от октопод и понесени от силно подводно течение. И двамата трепереха докато обикаляха кулата, в която бяха попаднали. Но според Кикаха треперенето им не се дължеше само на вятъра.
	Не беше и заради отсъствието на хора. Той беше попадал в много празни замъци и дори в обезлюдени градове. Всъщност този замък бе толкова огромен, че можеше да се класифицира като голям град.
	— Усещаш ли някаква тревога? — попита той. — Сякаш има нещо необикновено странно в атмосферата около нас?
	— Точно така!
	— Не ти ли се струва, че някой ни наблюдава?
	— Не — отговори Анана. — По-скоро ми се струва, че… знам, че ще ти се стори много ирационално, но… струва ми се, че някой спи и е най-добре да не го събуждаме!
	— Може и да си ирационална, но това не означава, че си се побъркала. Живяла си толкова дълго и си видяла толкова много, че долавяш неща, които аз…
	Той спря. Бяха стигнали до място, откъдето можеха да узнаят какво има от другата страна на кулата. Над множеството покриви на къщи, подпряна в склона на хълм или огромна скала, се виждаше кръгла светлосиня постройка. Кикаха се премести така че да види цялото съоръжение. Остана загледан за дълго, преди да се реши да проговори.
	— Тази сфера се намира на четири-пет мили оттук. Но дори от това разстояние изглежда смазващо огромна! — каза накрая той.
	— Обградена е от статуи, но не мога да различа детайлите по тях.
	Решиха че ще минат през замъка-град и ще отидат при огромния глобус. Но в стаята не се виждаше никакво стълбище. Изглежда бяха затворени на върха на най-високата кула в замъка. Как ли се стигаше до нея? Внимателно прегледаха всеки достъпен им инч от външната и вътрешната страна на залата. Не можаха да намерят нито скрита врата, нито подозрително звучащи при почукване кухини в стените, нито каквото и да е било, което можеше да им послужи да намерят таен изход или вход.
	— Знаеш какво означава това, нали? — попита Кикаха.
	— Опитай — кимна тя с глава.
	Той се върна до невидимия шестоъгълник на вратата и застана откъм страната, обратна на тази, през която бяха излезли. Вдигна Рога и изсвири седемте ноти. Нищо не се случи, но отново когато мушна върха на томахавката в пространството, където трябваше да е шестоъгълната рамка, острието изчезна. Както предполагаха всяка страна можеше да се използва като различна врата.
	— Това вероятно е само една малка част от цял лабиринт от врати — подхвърли тя.
	Кикаха скочи през шестоъгълника, приземи се на два крака и пристъпи напред. Анана го последва две секунди по-късно. Този път се намираха в голяма, лишена от врати и прозорци стая, изработена от зеленикава, полупрозрачна и твърда субстанция. Стаята създаваше впечатлението, че е издялана във вътрешността на невъзможно голям скъпоценен камък. Единствената светлина се просмукваше отвън. През дебелите стени се забелязваха размитите очертания на неподвижни предмети. Върху срещуположната стена се виждаше очертан с тънки линии шестоъгълник. Ако някой не си правеше жестока шега с тях, линиите маркираха поредната врата.
	Въздухът беше застоял, тежък и неподвижен. В краката му се виждаха два скелета — единият човешки, другият получовешки. Сред костите лежаха две токи за колани, златни пръстени, обсипани с камъни и един лъчемет. Кикаха се наведе и вдигна приличащото на пистолет оръжие. Усилието, колкото и незначително да бе то, го накара да усети липсата на кислород. Почувства че сърцето му бие вече по-бързо от обикновено и че в гърлото започва да се стяга от някаква буца.
	— Мисля — обади се Анана, — че не разполагаме с много време за опити да минем през вратата. Нашите предшественици тук не са знаели кодовата дума, така че са умрели бързо.
	Теоретически погледнато, предишните двама неволни обитатели на това помещение би следвало да изразходват всички наличен кислород. Оказваше се обаче, че е останало достатъчно, за да не се задушат още от първия миг на пристигането си тук. Явно бе, че собственикът на вратата се бе погрижил да прехвърли известно количество, за да възстанови поетото от вече мъртвите натрапници. Не много — достатъчно, за да осъзнаят ужасната съдба, която ги очаква.
	— Сигурно разполагаме още с минутка — каза Кикаха.
	После натисна бутона на лъчемета, който извеждаше на индикация количеството останала енергия. Дребнички цифри показаха, че останало достатъчно за десет изстрела от по половин секунда на пълна мощност. После пъхна новото оръжие в пояса си и за пореден път вдигна Рога до устните си. Не се налагаше да надува. Звукът излизаше с еднаква сила, независимо от влаганото усилие.
	Когато и последната от седемте сребристи ноти заглъхна между стените на тази камера, Анана мушна острието на копието си между очертанията върху стената. Върхът изчезна. Дръпна го обратно. Не се виждаха никакви следи от повреди или огън. И двамата добре разбираха, че това не е никаква гаранция. Дробовете на Кикаха вече му изпращаха тревожни сигнали, а гърлото му сякаш се сгъваше само върху себе си. Лицето на Анана ясно показваше, че те се бори с обземащата я паника.
	Въпреки застрашителната нужда от кислород, той се обърна и отново изсвири мелодията, насочвайки звука към празната стена срещу тях. Напълно бе възможно да има още една, този път скрита, врата. Опасяваше се, че вратата маркирана с нарисувания шестоъгълник може да се окаже смъртоносна клопка.
	Отново не забелязаха никакви промени върху стената и отново Анана изпробва с копието. Металът издрънча и отскочи от гладката повърхност, която избумтя като барабан. Налагаше се да поемат през единствения достъпен им изход.
	Готова да използва копието си мигновено, Анана скочи през вратата. Той я последва няколко секунди по-късно. Не можа да овладее инстинктивното примижаване в мига преди да се блъсне в стената. Знаеше че няма да се удари, но подсъзнанието му отказваше да приеме тази истина. Премина през плътната стена и в същия миг зърна шестоъгълника на нова врата само на една стъпка пред себе си. Преди да може да направи каквото и да е, премина и през втората врата и се приземи до Анана. Тя изглеждаше изумена. Явно за пръв път се сблъскваше с наредени толкова близко една след друга телепортиращи врати.
	Свеж въздух изпълни дробовете му.
	— А-а! — въздъхна той. — Боже, колко е хубаво!
	Ако не притежаваха Рога вече сигурно щяха да са мъртви.
	— Една секунда в предишния свят и моментално в следващия — проговори Анана.
	Не бяха обърнали внимание къде се намират. Сега осъзнаха, че са в огромна стая. Таванът се издигаше поне на сто стъпки над главите им, а стените бяха изписани с картини на същества, каквито никога не бе виждал досега. Ярката светлина идваше от всички посоки.
	В същия миг стаята се смени с песъчлива равнина, която се простираше към хоризонт, много по-далечен от земния, в свят под оранжево слънце и пурпурно небе. Въздухът някак тегнеше и Кикаха почувства, че силата на тежестта сякаш се бе увеличила.
	Но преди да успее да каже каквото и да е било, двамата с Анана вече стояха на някакъв връх с толкова малка площ, че трябваше да се вкопчат един в друг, за да не паднат от тясната площадка. Докъдето им стигаше погледът, се простираха планини. Духаше силен и студен вятър. Кикаха прецени, че ефективната температура е под нулата. Слънцето захождаше зад острите върхове, а небето бе зеленикавосиньо.
	Нищо не подсказваше, че наблизо има врата. Тя вероятно бе монтирана в скалата, върху която едва пазеха равновесие.
	Няколко секунди по-късно се намираха на бряг, който изглеждаше тропически. Можеше да бъде и на Земята. Палмовите дръвчета зад гърбовете им леко се полюшваха под морския бриз. Жълтото слънце се намираше в зенита. Черният пясък под краката им пареше. Сигурно щеше да им се наложи да се скрият в сянката на палмовата горичка, ако ходилата им не бяха загрубели до степен, че да не обръщат внимание на подобни дребни неудобства.
	— Мисля че сме хванати в резонансна верига — отбеляза Кикаха.
	Но минаваха часове, а те оставаха все на същото място. Изморени от очакване нещо да се случи, те тръгнаха по брега, докато стигнаха до мястото, откъдето бяха тръгнали.
	— Намираме се на остров… или по-скоро на малко островче — каза Кикаха. — С обиколка по брега около една миля. И сега какво?
	Хоризонтът беше равен. Възможно бе да има друг остров или по-голяма суша зад хоризонта, но също така бе възможно морето да се простира на хиляди мили преди вълните му да докоснат с милувката си друг бряг. Едва сега Кикаха разгледа по-подробно дърветата, които в началото бе приел за палмови. От клоните им висяха гроздове едри плодове, с формата на големи гроздови зърна. Ако не бяха отровни, храната нямаше да бъде проблем поне за известно време. Кой знае. От друга страна можеха да отрежат дърветата с лъчемета и да си построят сал от трупите. За нещастие не се виждаха лиани, с които да ги свържат заедно.
	Замисълът на Повелителя, погрижил се жертвите му да попаднат в крайна сметка тук, бе те да умрат от глад.
	Кикаха отново мина по целия бряг, свирейки непрестанно с Рога. След това продължи по свиваща се спирала, докато не се убеди, че мелодията е достигнала до всяка точка от островчето. Не забеляза никакви признаци на активираща се врата. Това можеше да означава само, че вратата пренесла ги тук, е еднопосочна. Повелителя я беше „заключил“ въпреки големия разход на енергия за поддържането й в това състояние, поради което подобна техника рядко се използваше. Както и поради това, че не бяха много Повелителите, разполагащи с това древно устройство.
	— След известно време ключалката ще отслабне — изкоментира ситуацията им Анана, — и вратата отново ще стане проходима в двете посоки. Но мисля, че ние ще сме мъртви дотогава, освен ако не успеем да се прехвърлим на по-голяма част от сушата.
	— И където едва ли ще разберем къде сме попаднали, освен ако не сме били тук преди.
	Той използва лъчемета, за да отреже грозд плодове от близкото дърво. При удара от падането няколко от тях се счупиха. И макар да се намираха на поне четиридесет стъпки от тях, миризмата веднага ги удари в носа. Не беше никак приятна.
	— Фу-у! Но тази воня не означава, че не стават за ядене.
	Въпреки забележката никой не предложи пръв да ги опита. Сигурно щяха да го направят когато изгладнееха достатъчно. Междувременно извадиха оскъдните запаси храна от раниците си.
	Настана вечерта на третия ден. Легнаха да спят както преди на брега. Стараеха се да се държат в района, където бяха дошли в този свят. Искаха да бъдат близко до вратата, когато и ако се реактивираше.
	— Повелителя не само ни е затворил на този остров — отбеляза Кикаха. — Ами образно казано ни е сложил и в килия. Наистина започва да ми омръзва ролята на затворник.
	— Защо не спиш? — попита Анана.
	Изведнъж нощното небе бе озарено от ярка слънчева светлина. Те се измъкнаха от пясъчните си легла и Кикаха извика:
	— Това е!
	Двамата с Анана сграбчиха раниците и оръжията си. Три секунди по-късно стояха на познатата им тясна площадка и гледаха в пропастта под краката си.
	След това попаднаха в пещера, през чийто вход струеше ярка слънчева светлина. Той вдигна Рога до устните си. Преди да успее да изсвири и една нота, се намираха на малка скала, издигаща се на няколко стъпки над морска повърхност. Той ахна, нарушавайки мелодията, а Анана извика. Към тях се носеше невъобразимо висока вълна. Само след секунди щеше да ги помете от скалата.
	Но само миг преди основата на вълната до докосне ненадеждното им убежище, те се озоваха в една от многобройните стаи по веригата. За пореден път Кикаха се опита да изсвири с Рога и да активира врата, която да ги извади от веригата. Но не му остана време. Не успя и при следващите дванайсет телепортации, които ги пренесоха буквално като вихрушка през различни места.
	Независимо харесваше ли им или не, те бяха попаднали в замайващ омагьосан кръг. Но когато за пореден път се озоваха в залата на върха на замъка в безлюдния град, той успя да изсвири и седмата нота. Миг по-късно се намираха в най-удивителното и неочаквано място, в което някога бяха попадали.
	— Мисля че разчупихме кръга! — въздъхна Кикаха. — Чувала ли си някога за подобно място?
	Анана поклати глава отрицателно. Личеше й че е поразена. Тя, която бе живяла толкова години и бе видяла толкова неща.

	3

	Покритият с люспи човек беше централната фигура в огромната стая.
	Дали беше труп или се намираше в състояние на забавени жизнени функции можеше само да се гадае. Ясно бе обаче че е на сто или дори двеста хиляди години. Случайно попадналите в тази странна гробница Кикаха и Анана не разполагаха с начин да проверят автентичността му. Просто чувстваха, че гробницата е построена когато собствените им далечни предци още не са били родени. Атмосферата сякаш бе пропита с миризмата на безбройни хилядолетия.
	— Чувала ли си някога за това същество? — прошепна Кикаха. После осъзна, че няма нужда да говори тихо и продължи на висок глас: — Имам чувството, че ние сме първите попаднали тук от момента, когато това създание е положено да почива.
	— Не съм много сигурна, че сънят му ще е вечен. А на въпроса ти ще отговоря, че никога не съм чувала за това място. Нито за него. Не знам и името му, каквото и да е то. Но… — Тя поспря и продължи: — Моят народ е съхранил преданието за разумни, но нехуманоидни създания, които са предшествали тоаните. Говори се, че те са ни създали. Не се знае дали тези митове са оригинална част от праисторическата тоанска цивилизация или са обикновена измислица. Повечето тоани смятат, че ние сме се развили по естествен път, а не сме били създадени от който и да е било. Моите деди създадоха леблабиите — това сте вие. Цялото разнообразие от форми на живот, което ти е познато, е създадено в биолабораториите на моите предци, с цел да бъдат заселени изкуствените им вселени. Но ние сами да сме изкуствено създадени същества… о, не, никога!… Както и да е, митовете разказват за народа токина. Те приличали донякъде на това пред очите ни. Но токина били съвсем различни от нас. Говори се, че сме нахлули във вселената им и сме ги изтребили всички с изключение на един. Не знам. Легендите си противоречат по някои много интересни моменти.
	В центъра на стаята стърчеше къса масивна колона, върху която бе поставен голям, прозрачен и ярко осветен куб. Съществото, чиито мъртви очи гледаха неясно накъде, висеше в куба.
	— Една от ранните легенди разказва, че единственият оцелял след войната токина някъде се скрил. Затворил се в непристъпна гробница. След това заспал сън, от който нямало да се събуди до момента, в който световете ще се окажат застрашени от унищожение.
	— Че какво го интересува него дали ще бъдат унищожени или не?
	— Разказвам ти историята както е стигнала до мен, предавана поколения наред — обясни му тя. — Като знаеш толкова, обясни ми го ти! Откъде се е взел? Какво е това място? Легендата твърди, че той държи света под око. Я виж стените. На тях за изобразени картини от много вселени. Някои от тях ми се струват направо съвременни!
	— Но как би могъл да държи света под око? Той е в безсъзнание или дори може би направо си е мъртъв!
	— Откъде мога да знам? — разпери безпомощно ръце Анана.
	Кикаха не отговори. Огледа куполовидната камера, която беше по-голяма от хангар за цепелини. Светлината идваше незнайно откъде, а наситено синия таван го заслепяваше. Въпреки това, като присвиеше леко очи, той виждаше хиляди преместващи се по периферията на тавана форми. Повечето от тях изглеждаха като букви на странна азбука или математически формули. Понякога му се струваше, че различава творения на изкуството, създадени от побъркан мозък. Но си даваше сметка, че подобно впечатление може да се дължи на собствената му нагласа да възприема нещата по определен начин.
	По стените се преместваха хоризонтални ивици от бързо сменящи се цветове в най-различни нюанси. Между тях пробягваха тримерни сцени. Появяваха се за миг и веднага биваха сменяни от следващите. Кикаха се приближи до стените и се загледа в онова, което ставаше на нивото на очите му. Пред него се разгръщаха пейзажи и образи на разумни същества от различните светове, повече от които беше посещавал. Една от картините представляваше изглед от птичи поглед към Манхатън. Но в долния й край се виждаше двойка близнаци-небостъргачи, които се издигаха над „Емпайър Стейт Билдинг“.
	Образите идваха и си отиваха бързо. Само след няколко минути очите го заболяха. Затвори ги за малко. Когато наново ги отвори, обърна се към централната атракция. Основата на гробницата беше кръгла и по нея се носеха все същите цветни ивици, но този път вертикални. Съществото вътре в куба беше голо и очевидно от мъжки пол. Тестисите му бяха в кръгла торбичка от синкава хрущялна тъкан, на чиято повърхност излизаха отвори за въздух. Пенисът му представляваше дебел цилиндър без препуциум, а от двете му страни излизаха тънки леко извити пипалца.
	Като ги видя, Анана изсумтя неопределено, после се обади:
	— Питам се…
	— Какво?
	— Женската от неговия вид, с която се е съвокуплявал, сигурно е разполагала с едно допълнително усещане за секса, имам предвид за удоволствието от секса. Вярно е, че тези пипалца могат да имат и чисто репродуктивно предназначение. Но ми се струва, че те биха докосвали партньорката по начин, който изобщо не мога да си представя.
	— Никога няма да разбереш — каза й той.
	— Може би. Не забравяй, че неочакваното се случва точно толкова често, колкото и очакваното. Това е истина най-малкото докато съм покрай тебе.
	Съществото бе високо към седем стъпки. Тялото му доста наподобяваше по структура човешкото и дори четирипръстите крака и петпръстите ръце изглеждаха напълно хуманоидни. Масивните му мускули бяха като на горила. Кожата беше кожа на земноводно — люспите бяха зелени, червени, черни, сини, оранжеви, пурпурни, лимоненожълти и розови.
	Гръбначният стълб, назъбен като на динозавър, се извиваше в горния си край, така че дебелата шия бе наклонена напред.
	Седем зеленикави плочи, които можеха да бъдат както от кост, така и от хрущял, покриваха лицето. Очите бяха тъмнозелени и разположени да обезпечат стереоскопично зрение, макар да бяха много по-раздалечени отколкото при човешкото лице.
	Костна плочка точно под челюстта го правеше да изглежда като лишено от брадичка. Лишената от устни и леко отворена уста беше като на гущер. От нея висеше език, които наподобяваше розов червей.
	Носът и останалата част от лицето над него образуваха плавна извивка. По средата на главата изникваха къси, плоски и червеникави на външен вид листа, които се спускаха по тила до основата на дебелия врат. Дали под тях имаше костни плочи, не се разбираше.
	Малките ушички бяха напълно човешки, макар и разположени много назад.
	— Нали не предполагаш, че това може да е последният токина? — запита Анана.
	— Разбира се, че не! Това е само едно съвпадение! — отговори си тя сама.
	Останаха смълчани и продължиха да разглеждат. След малко Кикаха се обади:
	— Невъзможно е да намерим каквито и да е било отговори тук на въпросите ни тук. Би трябвало да останем за дълго, а нямаме нито храна, нито вода и още по-малко инструментите, с които бихме могли да постигнем нещо. И все пак, заслужава си да постоим още малко.
	— Трябва да напуснем това място — проговори и Анана, — а не знаем как да го направим. Предлагам да се захванем с този проблем.
	Провизиите им позволяваха да преживеят четири дни, ако ги икономисваха. Нямаше къде да се облекчават, но един от ъглите в огромната крипта щеше да им свърши работа. На Кикаха му се струваше, че това е равносилно на оскверняване на това място, но после си каза, че подобен сентимент е напълно лишен от основание.
	— И какво ще правим, ако се случи нещо, което може да наложи да се махнем оттук веднага? — попита тя.
	Кикаха се замисли за известно време и се съгласи:
	— Окей. Права си.
	Отиде до мястото, където бяха попаднали тук и наду Рога на Шамбаримен. Както често му се случваше, мелодията събуди в съзнанието му образи на приказни животни, чудни растения и екзотични хора. Истината бе, че тя рядко пропускаше да изпрати тръпка по нервите на онези, които я чуваха и да извика от дълбините на техните съзнания неща, които никога преди не си бяха представяли.
	Последната нота увисна във въздуха като маска пеперуда, решила да открадне още няколко секунди за краткия си живот. Пред Кикаха се образува присветкващ правоъгълник широк пет и висок десет стъпки. Стената в това място изчезна. Той гледаше към каменен под и каменни стени. Вече му бяха познати и то не от отдавна. Точно от онази стая се бяха прехвърлили тук двамата с Анана. Това може и да бе изход, но той предпочиташе друг такъв. Защото този щеше да ги вкара отново във верижно свързаните телепортиращи врати.
	Пет секунди по-късно стаята изчезна. По стените на криптата отново се понесоха образи от други вселени.
	— Намери друга врата, ако можеш — посъветва го Анана.
	— Естествено — отговори й той и бавно тръгна покрай стената, свирейки мелодията. Следващата врата се отвори едва когато бе изминал половината път по периферията. Пред него се издигаше огромна скала. Наоколо и отвъд нея се виждаше равна пустиня и синьо небе.
	Не знаеше в коя вселена може да се намира този пейзаж. Спокойно можеше да бъде и някъде на същата планета, на която бяха в момента. Беше общоизвестно, че вратите можеха да телепортират и само на няколко крачки.
	Останалата част от обиколката се оказа безполезна. Той се премести двайсет стъпки навътре и започна втора обиколка по концентрична окръжност. Неочаквано стоящата недалече от него Анана го извика:
	— Ела тук! Току-що видях нещо много интересно!
	Отправи се към нея. Тя стоеше и гледаше към едно място върху стената, от което образите сякаш изскачаха и после обратно се прибираха.
	— Показа ми Червения Орк! — обясни тя. — Червения Орк!
	— Разпозна ли къде се намира?
	— Би могло да бъде на всеки от поне хиляда свята. Зад него се виждаше водна площ, но тя можеше да бъде както езеро, така и море. Стори ми се, че стои изправен на ръба на някаква скала.
	— Продължавай да следиш за него — предложи Кикаха. — Аз ще направя още една обиколка по по-малка окръжност. Но ме интересуват и други картини с участието на Орк. Или изобщо нещо познато. О, открих още една врата. Но тя извежда в пустиня. Едва ли ще се възползваме от нея, освен като последна възможност.
	Тя кимна, без да откъсва поглед от картините.
	Преди да бе успял да се обърне, за да продължи с търсенето, той мерна за кратко центъра на Лос Анжелис. Беше „Бредбъри Билдинг“. Последваха двайсет картини от напълно непознати места.
	И тогава пак за миг се появи пейзаж от света на Уртона, от който двамата с Анана бяха успели да се измъкнат. Една планина бавно се издигаше от равнината, а реката в основата й се разля, защото дъното й се изравни с нивото на земята.
	Какъв ли бе смисълът от тези картини, след като тук нямаше никой, който да ги види?
	Много въпроси и никакви отговори. Практическият подход изискваше да престане да си ги задава. Но макар да бе прагматик по натура, той не спираше да се пита.
	Затвори и втората окръжност и спря. Рога не бе успял да отвори нови врати. И не бе видял нови познати му картини. Разбира се нищо не можеше да каже за онези, които минаваха високо над главата му по извитата повърхност на стената.
	Той трепна когато Анана извика:
	— Отново видях Червения Орк!
	Но преди да успее да стигне при нея, картината беше вече изчезнала.
	— Готвеше се да мине през една врата! — поясни тя. — Беше все на същата скала край морето, но се отправяше към врата. Изправен шестоъгълник!
	— Едва ли прави точно това в момента. Това, което виждаме, може да е запис отпреди години.
	— Може да е така, може и да не е.
	Кикаха започна трета обиколка с Рога по още по-малка окръжност. Когато свърши, не бе открил нови врати. И Анана не бе видяла опасния им враг за трети път.
	Беше се отправил към гробницата в центъра, за да я изследва малко по-подробно, когато тя изруга на тоански:
	— Елитрия!
	Кикаха се извърна моментално и видя последните две секунди от минаващата картина. Тя показваше вътрешността на голямата камера и почти половината от гробницата с тялото в нея. Виждаха се двамата с Анана вдигнали поглед нагоре.
	— Ние! — изръмжа недоверчиво той.
	След няколко секунди на размисъл тя каза:
	— Не би следвало да ни изненадва. Толкова много места се контролират, че е напълно естествено и това да е сред тях. Нали трябва да се разбере по някакъв начин, че тук някой е успял да проникне. И натрапниците сме ние.
	— Никой нищо не се е опитал да ни направи.
	— До момента.
	— Продължавай да гледаш — настоя той. После се приближи до гробницата и опипа в основата й за някакви издатини или скрити дупки. Но ако имаше някакви органи за ръчно управление, те не бяха в колоната.
	Кубът се противопостави на всичките му опити да го повдигне или поне отмести настрани.
	Тогава отново поде обиколка покрай стените. В продължение на близо час се стара да разгледа всеки квадратен инч от основата до където му стигаше погледа. Дори натисна всеки от информационните дисплеи, за да провери дали зад тях не се скрие нещо. Надяваше се, че някое от натисканията ще предизвика отместване на стена или отваряне на ниша, но нищо подобно не се случи. Очакваше този негативен резултат. Не беше логично да постигне нещо по толкова елементарен начин, но беше длъжен да опита всичко. Налагаше се изводът, че ако имаше някакъв център за управление, той не се вижда. И не е леснодостъпен.
	Мина му мисълта, че междувременно скритите камери фиксират всичките му опити.
	Тази мисъл го наведе на друга. Как беше възможно на тези монитори да се извъртат картини от толкова много места, пръснати из толкова много светове? Това определено не бе по силите на земната техника, но дори Повелителите не разполагаха с подобна. „Камерите“ из тези светове сигурно бяха неоткриваеми. Някакви постоянно действащи силови полета или нещо подобно. И предаваха информацията си тук използвайки принципа за мигновеното пренасяне, заложен в телепортиращите врати.
	А ако се записваха в някакви архива, то тя сигурно бе невъобразимо огромна. Дали не бе скрита в недрата на тази планета?
	Просто не знаеше.
	Но зад всичко това не можеше да няма никаква цел.
	— Кикаха! — извика го Анана.
	— Какво? — изтича при нея той.
	— Мъжът, облечен в средновековни дрехи от осемнайсети век — каза тя с възбуден глас. — Онзи, който зърнахме в летящия дворец на Уртона. Току-що го видях!
	— Разбра ли къде се намира?
	Тя поклати глава, но отговори:
	— Не беше в къща. Вървеше през една гора. Дърветата можеха да бъдат земни или от света на нивата или на кой да е от сто други свята. Не видях никакви животни или птици.
	— Става все по-любопитно и по-любопитно — прошепна той на английски. После отново се огледа и довърши: — Не мисля че можем да постигнем още нещо тук. А и не можем просто да седим и да чакаме за поредната кратка поява на Червения Орк на странника или, дай Боже, най-сетне на Улф и Хризеис.
	— Но някой ден може пак да дойдем тук, нали?
	— Ще го направим. А сега, да тръгваме. Не исках да се връщам обратно в кулата на замъка, но нямаме друг избор.
	Двамата се върнаха при мястото, откъдето бяха влезли в тази тайнствена крипта. Той вдигна Рога и изсвири. Въздухът затрептя и тя отново видяха стаята, която бяха напуснали не толкова отдавна. Анана мина първа, а Кикаха веднага след нея. Нещо го накара да се обърне и да погледне в криптата.
	Видя че кубът е изпълнен с разноцветни лъчи, които се стрелкаха непостижимо бързо за окото. Оранжево сияние обвиваше трупа, който бавно се спускаше към основата на куба.
	— Почакай! — извика той.
	Но картината бавно избледня. В последния запечатал се в съзнанието му образ капакът на куба бавно се повдигаше.
	Нямаше време да обяснява на Анана защо отново надува Рога. Но този път не се върнаха в огромната крипта. Озоваха се на друго място.
	Беше отчаян. Напълно възможно бе никога вече да не намерят пътя към гробницата.
	Независимо от това той не спираше да свири с Рога докато минаваха по веригата. В един момент се озоваха в равнина покрита с висока трева. В далечината се виждаше гъста гора, а зад нея се издигаше скален откос толкова висок, че върхът му се губеше във висините. Масивът се простираше наляво и надясно. Небето бе ярко зелено, а слънцето жълто и светло като земното.
	Успяха да изтичат извън обхвата на вратата преди да ги изстреля нататък по резонансната верига. Просто скочиха като подплашени зайци и побягнаха. Веднага бяха познали къде се намират.
	Бяха във вселената на планетата, наричана Алофметбин. В превод на английски „Свят на нивата“. Най-обичаната планета във всички вселени. Необятната скала пред тях бе само единия от петте действително колосални монолити, които изграждаха вертикалните части на тази оформена като Вавилонската кула планета. Те се намираха на върха на единия от монолитите, но още не знаеха на кой точно.
	Когато спряха да бягат, Анана проговори:
	— Не ти ли се стори, че тази врата се забави подозрително дълго? Разполагахме с достатъчно време да се махнем от нея, а досега подобен шанс не ни се бе открил в нито един момент.
	— И на мен ми направи впечатление — отвърна й той, — но бихме ли могли да бъдем сигурни? Все едно че пътувахме с влак, който е забавил ход достатъчно, за да скочим от него.
	Тя кимна, за да покаже, че го е разбрала. Лицето й беше мрачно.
	— Мисля, че някой е нагласил нещата така, че да слезем именно тук.
	— Червения Орк!

	4

	— Изглежда вероятно — каза Анана. — Но той може да е заложил резонансната верига от врати за един от многото си врагове. И да е подготвил този капан много преди аз и ти да се появим на сцената. Накрая, това може да е и неговият път за бягство при екстрени ситуации.
	— Нищо не е сигурно докато не стане. Или както казва вашият тоански философ Манату Ворцион „Редът израства от хаоса, а хаосът има свой собствен ред“. Макар да не ми е съвсем ясно какво точно означава всичко това. Във всеки случай, изпълнен съм с подозрения.
	— Че кога ли не си бил?
	— Не бях докато все още живеех на Земята, но дори и там си бях бдителен. Но нещата, които ми се случиха след като се появих тук, ме накараха да имам доверие на много малко хора. А също ме научиха да премислям какво може да се случи при дадена ситуация много преди тя да е възникнала. Има две възможности: или гледаш на нещата от различни ъгли, или не живееш дълго. Това не е параноя. Параноята е състояние на съзнанието, при което подозираш или си сигурен в неща, които в действителност не съществуват или изобщо не би могло да ги има.
	— Почти всеки Повелител е параноик. Това е нещо вътрешно присъщо за нашата култура, такава каквато е. Много от тях не вярват на никого… дори на самите себе си.
	Кикаха се засмя и подхвърли:
	— Добре, нека тогава тръгнем из страната Параноя.
	И те потеглиха през равнината. Бяха непрестанно нащрек, поглеждаха към небето, към тревата пред краката им, към просторите, открили се пред тях. В тревата можеха да се крият както змии, така и дебнещи едри хищници. Нещо опасно можеше всеки момент да се появи в небето. Но в течение на целия първи час те виждаха само насекоми в тревата, а в далечината преминаха няколко стада слонове с четири бивни и четирироги антилопи.
	И тогава в небето се появи черна прашинка. Летеше зад тях, но Анана не пропусна да я зърне при едно от честите си обръщания назад. Няколко минути по-късно вече се бе спуснала достатъчно, за да видят, че това е птица със силуета на гарван. Задържа се на тази височина, но продължи да лети в същата посока, в която те се движеха. А когато я видяха да кръжи, за да не ги изпревари, и после отново да поема все в същата посока, те заподозряха, че ги следи.
	— Това може да е един от онези говорящи гарвани, изработени от Ванакс в биолабораториите и използвани за шпиониране и пренасяне на съобщения, когато той е бил за известно време Повелител на този свят — предположи Кикаха.
	— Все повече и повече се уверявам, че Червения Орк ни наблюдава.
	— Или някой друг.
	— Бих се обзаложил, че е Орк.
	Двамата с Анана спряха да си починат във високата до коленете им трева. Тя изглеждаше много интересно: сини стебла и стръкове с алени връхчета.
	— Склонен съм да допусна, че може да е машина, изработена да прилича на птица — продължи след малко той. — Но ако е машина, тя е под управлението на Повелител. Това вече не е за вярване.
	— Че кога ли сме се натъквали на друго, освен на неща, които не са за вярване?
	— Изглежда е така. Но не винаги.
	Той се отпусна по гръб в тревата, загледан към черната загадка в небето. Анана се бе подпряла на лакът и бе наклонила глава странично, за да наблюдава и тя птицата или каквото и да бе това.
	— Хм, сега описва осморка. От тук изглежда като изправена. Напомня ми символа за безкрайност — сплескана осмица. Едно от малкото неща, останали в главата ми от основния курс по математика по време на първата ми година в колежа. Който така и не завърших. Става дума за колежа.
	— Тоанският символ е къса отсечка със сочещи навън стрелки в двата края — отвърна му тя. — А ако свързващата ги линия е винтообразна, тогава това е символът за време.
	— Знам.
	В съзнанието му нахлуха спомени за Земята. Носеха се като безплътни духове в разноцветни одежди. През 1946 година макар да бе само на двайсет и осем години, той вече бе ветеран от Втората световна война и бе тръгнал на колеж с помощта, давана на уволнилите се войници. Малко след това вече бе запратен в една друга вселена… макар и не без активното му участие и в никакъв случай не против волята му. Въпросната вселена се бе оказала изкуствена — творение на Повелител — и в нея имаше една-единствена планета, а именно Алофметбин.
	По-късно той разбра, че тя е само една от хилядите вселени, създадени от древната раса на Тоаните — хора, които отричаха, че са хора. Но точно на тази планета той, Пол Янус Финеган — хожърът*, търсач на приключения, — се бе превърнал в Кикаха-Хитреца.
	[* прозвище, отнасящо се към кореняците на щата Индиана — Бел.пр.]
	И откакто се бе пренесъл на света на нивата, редки бяха миговете, когато не бягаше от враговете си или не ги атакуваше. Наистина редки, защото той не обичаше да се отдава на отдих и разтуха. По време на кратките подобни периоди, които си позволяваше, той се бе оженил за дъщерите на един племенен вожд от любимото му второ ниво на планетата, което бе нарекъл за себе си Америндия*. Или се забъркваше в опасни истории с жената или дъщерята на някой барон от третото ниво — Драхеланд.
	[* съкратено от „Америка на индианците“ — Бел.пр.]
	Беше оставил след себе си километрична върволица от жени, скърбящи за него… е, докато не се случеше да се влюбят в следващия обърнал им по-специално внимание мъж. Но по-важното — беше оставил и пътека от трупове. Това беше, така да се каже, килватерът на Финеган.
	Върна се на Земята едва през 1970 година и то съвсем за кратко. Бе роден през 1918-а, което го правеше 52-53-годишен. Но благодарение на всички богове, които и да бяха те, физиологическата му възраст бе само двайсет и пет години. Как ли щеше да се развие съдбата му, ако бе останал на Земята? Може би щеше да е получил научна степен по антропология и щеше да се е захванал сериозно с изучаване езиците на американските индиански племена. Но това би означавало също и да е учител. Щеше ли да издържи на напрегнатата научна работа, на необходимостта да публикува, на задкулисните академични игри, на безцеремонната саморазправа, на проблемите с администраторите, които гледаха на преподавателите като на отделни и при всички положения по-низши същества?
	Да, можеше да замине за Аляска, където през 1946-а започваше активното заселване и борбата със суровата природа. Можеше също и да стане частен пилот и да кръстосва с малкия си самолет над джунглата, изпълнявайки опасни поръчки. Но дори и този живот след време щеше да му досади.
	А може би щеше да стане собственик на магазин за мотоциклети и сервиз към него. И щеше да си остане за цял живот в родния Тер От или Индианаполис. Не, никога не би могъл да издържи на рутинната ежедневна работа, на вечните тревоги дали ще бъде в състояние да си плати утрешните сметки и на сивотата на подобно съществуване.
	Където и да бе останал на Земята, той щеше да бъде лишен от изпълнения с приключения и екзотика живот, може би наистина малко бурен, който водеше из тоанските светове.
	Прекрасната жена, отпуснала се до него в момента — не, не жена, а богиня, поетически казано — беше на хилядолетия. Но химическите „елексири“ на Повелителите я бяха съхранили на същата физиологическа възраст от 25 години.
	— Защо приемаме, че гарванът е изпратен със зли намерения срещу нас? — проговори тя. — Не е ли възможно той наистина да ни следи, но да го е пратил Улф? Не е ли възможно те двамата с Хризеис да са избягали от затвора на Червения Орк и сега вече да са се прибрали в двореца на Улф? И да са заповядали на Окото да не ни изпуска от погледа си.
	— Знам.
	— Струва ми се, че напоследък ние двамата доста често използваме тази дума, не мислиш ли? — замислено каза тя.
	— Може би е време да си починем по за дълго един от друг?
	— Едва ли ще ни помогне — възрази тя. И поглеждайки го лукаво, допълни: — Знам.
	После избухна в смях, отпусна се върху него и го целуна със страст.
	Кикаха отвърна на ласката със същия плам. Но си мислеше, че те наистина бяха изолирани от другите човешки същества вече опасно дълго. Нуждаеха се от чужда компания, е, може би не непрекъснато, но достатъчно често, за да не се появяват тези търкания между тях, като сегашното.
	Коментарът й върху употребата на думичката „знам“ говореше за една тъга, родена от очакването, основаващо се на интуицията. След като бе живяла много, много по-дълго от него, житейският й опит бе много по-голям. Беше живяла съвместно със стотици партньори измежду Повелителите и дори бе раждала няколко пъти. Най-дългата й връзка с мъж бе продължила не повече от петдесет години.
	— Това горе-долу е границата за съжителство без изневери, когато става дума за семейство, което не остарява — бе обяснила тя веднъж. — Повелителите нямат търпението на леблабиите… повярвай, не използвам тази дума в оскърбителен смисъл. Но ние се различаваме в някои отношения.
	— Доколкото знам има доста семейства, живели заедно в продължение на хиляди години — бе й възразил той.
	— Не непрекъснато.
	Тя нито го изморяваше, нито му дотягаше. Изглежда и той за нея бе същото. Но след като бе в състояние да се връща в спомените си на толкова много случили се неща, тя не можеше да си забрани да погледне и напред. И много добре разбираше, че все ще дойде един момент, когато двамата щяха да се разделят. И то за дълго, за много дълго.
	Не, нямаше да допусне тази мисъл да отравя настоящето. Щеше да се занимава с този проблем, когато се изправеше пред него. А сега… наистина не знаеше какво да мисли за сегашната им ситуация.
	Стана отпи няколко глътки от кожената манерка и каза:
	— Ако Улф бе изпратил този Съгледвач, той щеше да му нареди да ни каже, че има за задача да ни държи под око. И освен това щеше да му заповяда да ни разкаже как да стигнем до мястото, където се намира сам той — Улф. Понеже това не стана, ясно е, че гарванът определено не е пратен от Улф. — После замълча за малко и попита: — Искаш ли да тръгваме? — Вече знаеше, че е най-добре да не й нарежда да го направи. Тя мразеше всеки опит за налагане от страна на друг. В края на краищата, макар да бе по-състрадателна и по-сантиментална от повечето представители на нейната раса, тя си оставаше Повелителка.
	— Време е.
	Метнаха на гърба си раниците и колчаните, и отново потеглиха. Кикаха си мислеше, че най-вероятно над тях се намира нивото Атлантида, върху което се издига много по-тесния и далече по-непристъпен от останалите монолит, на върха на който е построен дворецът на Улф.
	Изминаха три часа. Те вървяха все към гората. Сега вече ставаше ясно, че след още един час ще стигнат до нейния край. Кикаха наложи по-високо темпо. Тя не го попита за какво се е разбързал. Вече знаеше, че той не обича да се задържа в равнината толкова задълго. Това го караше да се чувства изложен на опасности и уязвим.
	След още пет минути Кикаха наруши мълчанието помежду им.
	— Подозирам че никой досега не е минавал през онази врата за гробницата. Нещо ми говори, че ние бяхме първите. Нямаше никакви признаци за нечие друго присъствие преди нас. А и съм уверен, че онова нещо в гробницата или онези, които са го положили там, са взели много предпазни мерки. Как стана така тогава, че ние можахме да проникнем в това тайнствено място?
	— А ти какво мислиш?
	— Има някаква специална причина, че на нас ни беше разрешено. Подчертавам думата разрешено. Но защо точно на нас?
	— Не можеш да си сигурен, че ние сме били първите. А още по-малко можеш да си уверен, че ни е било разрешено.
	— Така е. Но ако някой друг някога е бил там, той или тя не са предизвикали отварянето на куба и, обзалагам се в това, не са ставали причина да започне възкресяването на люспестия човек.
	— Дори и в това не можеш да си сигурен.
	— Добре, но не мислиш ли, че само някой с Рога на Шамбаримен в ръка би могъл да проникне в гробницата?
	— Възможно е — усмихна се тя. — да не забравяме, че люспестия е попаднал в онази гробница много преди да е бил изработен Рога. Той просто не е могъл да знае, че такова нещо като този Рог е възможно, както и че излъчваните от него честоти ще бъдат в състояние да отворят пътя за гробницата.
	— А ти как би могла да си сигурна, че той не е знаел, че Рога ще бъде направен? Защо да не приемем, че още по негово време е имало устройства, подобни на него?
	— Никой не може да надзърне в бъдещето — засмя се тя. — И освен това, какво значение има нашето проникване в онова място?
	— Според мен то постави началото на верига от събития. А що се отнася до надзъртането в бъдещето, аз нямах предвид никакъв детерминизъм или ясновидство. Може би тук трябва да се говори само за вероятния развой на нещата. Не забравяй, че в онази крипта имаше устройства, контролиращи множество вселени. Струва ми се, че когато те засекат определена комбинация от събития, люспестият ще бъде събуден. А след това… след това наистина не знам.
	— Да, не знаеш. И толкова.
	— Окей, вероятно ти си права — съгласи се той. — Но ако се окаже, че правият съм аз, ще очаквам да ми целунеш крака и да бъдеш смирена и послушна до края на вечността, амин!
	— Лицето ти почервеня! Сърдит ли си?
	— Ти си толкова скептична, толкова преситена. И толкова всемогъщо уверена в себе си.
	— Ще видим. Но ако се разбере, че си сбъркал, аз също ще очаквам да се държиш спрямо мен така, както очакваш ти от мен.
	Известно време след това не си говориха. Докато прекосяваха последните няколко мили, делящи ги от гората, заобикаляйки стадо бизони, те на два пъти се обръщаха назад. Гарванът продължаваше да ги следи, но се бе спуснал вече много по-ниско.
	— Няма съмнение, че е Съгледвач на Повелител — заяви Кикаха.
	— Знам — отвърна му тя, засмя се и призна: — Май наистина ще трябва да си наложа да спря да използвам тази дума.
	След малко влязоха под сянката на високите по над хиляда стъпки подобни на секвоя дървета. Земята под краката им пружинираше от нападалите изгнили листа. Това беше малко странно, понеже на тази планета отсъстваха всякакви сезони. Но когато видя няколко листа да политат надолу покрай могъщите стволове, той осъзна, че дървото само се отърсва от старите листа и ги подменя с нови. Имаше още няколко растения на Алофметбин, които правеха така.
	Ниската растителност беше рядка, макар тук-там да се виждаха бодливи храсти, които ги принуждаваха да ги заобикалят. Множество малки, синеоки животинки, подобни на покрити с козина безкрили сови, го наблюдаваха от клоните.
	Маймуни, птици, летящи и планиращи млекопитаещи крещяха, тръбяха и цвъркаха в клонака. Но непосредствено край хората се възцаряваше тишина, нарушавана малко след като те отминеха.
	Веднъж зад един от дънерите надзърна невестулка с размера на малкия планински лъв от Скалистите планини, но се въздържа да ги нападне. Двамата разбраха за съществуването му само защото им се бе показал. Гълчавата непосредствено пред тях бе затихнала.
	Кикаха и Анана вече бяха натегнали лъковете си. Беше невъзможно да предскажат какви опасни зверове или хора живееха в това сумрачно, но шумно място. За всеки случай бяха разкопчали и ножниците на ножовете си.
	Извървяха близо миля, когато излязоха на поляна с диаметър към шейсет стъпки. Мястото бе останало разчистено благодарение на едновременното падане на две секвои. Съдейки по прогнилата дървесина, това се бе случило отдавна. Кикаха вдигна поглед точно навреме, за да види гарванът, който кацна на един клон недалече от поляната. Големите листа на паразитиращата растителност го скриха зад себе си.
	— Окей — прошепна Кикаха. — Сега вече всякакви съмнения отпаднаха. Намира се пред нас, но може и да не знае за това. Може би очаква да минем покрай него, понеже досега се движехме почти по права линия без съществени отклонения. Но не знам как ни е проследил дотук.
	Гарванът беше с размерите на плешив орел и не можеше просто да прехвръква от клон на клон.
	— Дали не знае накъде отиваме? — запита се Кикаха.
	— Как би могъл — отвърна му Анана. — Дори ние самите не знаем за къде сме тръгнали, освен най-общо посоката. А и гората тук е толкова гъста. Едва ли ни е проследил. О, сетих се! Ориентира се по тишината, която ни съпровожда.
	Те се изтеглиха малко по-навътре под дърветата.
	— Да понаблюдаваме оттук — прошепна той.
	И точно както бе очаквал, не след дълго видя голямата черна птица да се спуска по спирала надолу и да каца на един от клоните на падналия гниещ гигант. Оттам скочи на земята с разперени за равновесие криле и се запъти към тях. Кикаха разбра, че беше кацнал само за да открие къде се намират те двамата. Сега сигурно щеше да се скрие и да се вслуша.
	Но в момента нито ги виждаше, нито ги подушваше поради неподвижния въздух. Кикаха и Анана бяха имали късмет да го зърнат преди да ги е засякъл.
	Кикаха вдигна пръст на устните си и после много тихо прошепна в ухото на Анана:
	— Има зрение на ястреб и обоняние на куче. Да вървим. Няма да се крием. Нека ни следва, докато не решим да го заловим.
	— Ако е изпратен от Повелител, това означава, че някой се е нанесъл в двореца на Улф.
	— Ако го е направил ще му трябва голям късмет, за да се изплъзне на всички капани.
	— Много „ако“.
	Кикаха посочи с пръст голямата черна птица и после докосна устните си. После съзнателно стъпи на сух клон. Острото изпращяване накара гарванът да се извърне рязко и бързо и непохватно да закуцука към храстите откъм срещуположната страна. Нямаше никакво съмнение, че след като го подминеха, той щеше да се върне на поляната и да я използва за засилване, за да излети. Но ако видеше, че хората вървят бавно, може би щеше да ги последва на крака. Въпреки че гарваните не обичаха подобни разходки.
	Мислейки си, че ги е засякъл, без да бъде разкрит, той щеше да се изпълни със самоувереност, така характерна за гарваните. Но в тази вселена, както и другите, разбира се, самоувереността често ставаше причина да ти натрият носа в земята.
	— Трябва да го заловим жив — заяви Кикаха.
	— Знам.
	— За Бога! — изпъшка той на английски. После я видя че се усмихва и разбра, че просто се бе закачала с него.
	Прекосиха поляната бавно, оглеждайки се в двете посоки и дори често поглеждайки назад. Ако не се държаха предпазливо, гарванът щеше да се досети, че те се преструват на безгрижни, за да подлъжат скрития наблюдател.
	Дори не заобиколиха шубраците, където го бяха видели да се скрива. Без да проговорят нито дума минаха на няколко стъпки от него. Кикаха погледна към храстите, но не видя птицата. Сега беше момента, ако желаеха да го направят, внезапно да се затича към храсталака. Анана щеше да го последва миг по-късно, но щеше да се отправи към отсрещния храст. Гарванът щеше да избяга, но нямаше да има време да разпери криле, нито да се скрие отново.
	Анана също не каза нищо. Чакаше да види как ще постъпи Кикаха. Но той просто мина покрай храстите и навлезе отново в гората. Не беше нужно да й казва, че ще се престорят, че не знаят за близкото присъствие на птицата. Нека да ги следва. Все някога щяха да узнаят защо го прави.
	И в този миг той трепна и едва не спря. После изсумтя.
	Анана забеляза смяната на ритъма в походката му и чу подтиснатото му възклицание. Вместо да се огледа и така да предупреди онова, което го бе стреснало, че знае за присъствието му, тя продължи да гледа право напред. И само тихо попита:
	— Какво беше?
	— Бих искал да знам — отвърна й той. — Видях… там отдясно… само за миг… нещо като човек, но нехуманоидно. Не съм съвсем сигурен. Може би е игра на въображението. Но изглеждаше почти като човек и беше мъжко. Беше много висок и прекалено космат, за да бъде човек. Единствено…
	Тя изчака няколко секунди и го подпита:
	— Е?
	— Нещо в лицето му. Не знам какво точно. Не беше съвсем човешко. Имаше нещо… мечешко ли беше? Бил съм навсякъде по тази планета, но нито съм виждал, нито поне бях чувал за такова същество. От друга страна площта на тази планета е по-голяма от площта на Земята. Може би просто не съм се срещал с хората, които знаят за неговото съществуване.
	Тя си позволи да погледне наляво, после надясно.
	— Не виждам нищо.
	Той леко се подаде зад дървото, после пак се скри обратно.
	— Опитай небрежно да се приближиш към онова дърво.
	Тя тръгна в посоката, в която й бе кимнал да върви. Едва сега обърна внимание, че животните по клоните на петстотин стъпки над нея се бяха смълчали. Досега смяташе, че това се дължи на тяхното придвижване.
	Изминаха стотина крачки, когато той проговори:
	— Онова пред нас.
	Беше една от гигантските секвои. Кората й блестеше сякаш в нея имаше хиляди късчета слюда.
	— Надявам се да е само едно — каза той.
	Нагласи стрела на тетивата и се насочи да заобиколи дървото от лявата страна на необятния ствол. Тя тръгна надясно. Всеки, който се криеше зад дънера, щеше да се окаже заклещен между двама им.
	Но когато заобиколиха, оказаха се един срещу друг. Макар животното да не бе оставило в Кикаха впечатлението, че има лапи с нокти, той погледна нагоре по ствола. Нищо не висеше на него, а дори катерица не би могла да се изкатери с такава скорост до високо разположените първи клони. Анана отстъпи няколко крачки, за да обхване с поглед по-голяма част. Дървото обаче бе толкова огромно, че част от него оставаше невидима и за двама им. Той каза на Анана да остане където си беше, но да продължи да гледа нагоре, и заобиколи тичайки дънера. Също не сваляше поглед от ствола. Но не видя нищо.
	Върна се при Анана и каза:
	— Изглеждаше прекалено тежко, за да се изкатери нагоре, дори да имаше нокти по една стъпка. Но исках да се убедя за всеки случай.
	Тя му посочи нападалите листа. Той вече ги гледаше. Стъпките по тях бяха толкова много, че не можеше да се разбере дали съществото се бе приближавало към дървото или се бе отдалечавало.
	Кикаха пое дълбоко въздух през носа си. Долавяше се слаба миризма на мускус.
	— И аз я усещам — каза тя. — Може би трябваше да заловим гарвана. Той би могъл да знае нещо за това същество. Всъщност той би могъл да работи за него — после помисли и допълни: — Или то за него.
	— Предлагам да поизчакаме преди да заловим птицата.
	Продължиха с бърза крачка. От време на време поглеждаха назад, но не видяха нито птицата, нито „мечката“. След няколко минути усетиха миризма на горящо дърво. Без да продумат се насочиха в посоката, откъдето идваше, ръководейки се по засилването й. Прекосиха плитък поток. А когато чуха гласове забавиха ход и започнаха да внимават да не настъпят сухи клонки. Гласовете се засилваха. Бяха женски и Кикаха прецени, че говорят само две жени. Направи знак на Анана и тя тръгна да заобиколи. Щеше да остане скрита и да се намеси само ако той имаше нужда от помощ. И обратното.
	Той легна на земята и много бавно запълзя напред. Не искаше да бъде издаден от шумоленето на сухите листа. Спря зад висок храст между две дървета. Надзърна през основата на храста и видя малка полянка. В центъра й гореше огън, а на хоризонтална пръчка, заклещена върху два чаталовидни клона, забити в земята, висеше малко желязно котле. Кикаха подуши врящо месо.
	До огъня стоеше блондинка, чиято красота се забелязваше въпреки разрошената коса и изцапаното лице. Говореше на тоански. От другата страна на огъня бе клекнала червенокоса жена. Тя не отстъпваше на блондинката по красота и бе също така чорлава и мръсна.
	И двете бяха облечени в дълги до глезените рокли, които напомниха на Кикаха за илюстрациите на облекло, носено от древните гъркини. Материята беше тънка, прилепваща и съвсем не непрозрачна. Някога одеждите сигурно бяха бели, но сега по тях бяха полепнали тръни, виждаха се петна от кръв и пръст.
	В далечния край на полянката лежаха две раници и купчина тоански одеяла, тънки като хартия, но способни да запазят топлината. Върху купа бяха нахвърлени три леки секири, три тежки ножа и три лъчемета, които изглеждаха като пистолети, крушовидно разширени в края на цевта.
	Пак там лежеше заклан млад елен. Над него не кръжаха мухи, защото на Алофметбин такива нямаше. Но всякакви пълзящи насекоми вече бяха нападнали трупа.
	Кикаха поклати глава. Жените не бяха особено предпазливи, а следователно и не много умни. Никой не захвърляше личното си оръжие надалече. А дали това не беше клопка?
	Той се обърна и погледна зад гърба си, после вдигна поглед по дължината на двете дървета, но нито чу, нито видя нещо обезпокоително. Разбира се, гарванът можеше да се е стаил някъде сред листата. Той се обърна обратно към жените и остана известно време заслушан в разговора им.
	Макар да не изглеждаха на повече от двайсет и пет години, те вероятно бяха на по няколко хиляди. Говореха на същия архаичен тоански, който понякога и Анана използваше, когато беше възбудена. Кикаха разбираше езика с изключение на някои думи и фрази.
	В този момент говореше блондинката:
	— Не можем да оцелеем дълго в това ужасно място. Трябва да намерим врата.
	— Казвала си това хиляди пъти, Елет — обади се червенокосата. — Повдига ми се като го чуя.
	— На мен пък ми се повдига да не чувам нищо практично от теб, Она — сопна се спътничката й. — Защо не измислиш как да се махнем оттук или поне да дадеш някакво предложение как да намерим врата?
	— Ще повърна от детинските ти хленчове и крясъци — каза Она.
	— Повърни тогава. Поне ще направиш нещо, вместо да седиш на задника си и да се оплакваш. А и дори да повърнеш това място едва ли ще замирише по-неприятно.
	Она стана и надникна в котлето.
	— Май е станало, макар все още да не знам да готвя.
	— Че кой знае? — обади се Елет. — Това си е работа за робите. Защо трябва да знаем нещо за нея.
	— О-о, в името на Шамбаримен! — възкликна Она и разтърси глава с такава сила, че косата й се развя като пелерина. — Не можем ли да направим нещо вместо на бърборим за неща без значение? Какви сестри сме само? Един ден Повелителки, а на следващия едва ли не роби!
	— Е, поне не е необходимо да се безпокоим, че ще надебелеем — отвърна Елет и се засмя.
	Рижата я погледна с тежък поглед.
	— Опитвам се да разведря обстановката — обясни Елет. — Трябва да поддържаме духа си висок, защото иначе така ще натежее, че ще се просмуче през пръстите ни в земята. И или ще умрем или ще се превърнем в леблабии. Ще ни изяде някой звяр или, което е по-лошо, ще ни заловят леблабиите, ще ни изнасилят и ще прекараме следващите сто години като съпруги на някой тъп, прост, мръсен, вонящ, сополив, налагащ жена си дивак. Те ще са нашите Повелители.
	— Ха, ти наистина знаеш как да повдигнеш духа ми — възкликна Она. — Но що се отнася до мен, аз ще се самоубия, вместо да се оставя в ръцете на леблабий.
	— Е, ситуацията няма да е безнадеждна. Бихме могли да избягаме, да намерим врата, да открием Червения Орк и да си отмъстим, като го убием. О, след съответните изтезания, естествено. Знаеш ли, мисля си да му изям топките, точно както той е изял тези на баща си. Добре сготвени и със съответната гарнитура, разбира се, а не сурови, както е направил той.
	— Като отворихме дума за канибализма — каза Она, — може би и ние ще опрем до него, преди да сме открили как да се измъкнем от тази каша. Защо не вземем да решим коя ще бъде изядена и коя ще се нахрани?
	— Престани това!
	Но и двете избухнаха в смях. Кикаха познаваше Повелителите достатъчно добре, за да изпитва известни съмнения дали Она наистина се шегува. Защото когато дойдеше гладът, едната от тях действително щеше да убие и да изяде своята спътница.
	Той продължи да слуша още известно време препирните им, но не научи повече. Единственото, което разбра със сигурност бе, че затрудненото им положение се дължеше на Червения Орк и че те бяха избягали от него с няколкото вещи, които се виждаха на полянката.
	След малко двете жени се смълчаха, загледани в котлето. Вече бяха готови да започнат да гребат от задушеното еленско с импровизирани лъжици от кора на дърво.
	Изведнъж от отсрещната страна се появи Анана. Тя държеше лъка с поставена стрела и личеше, че е готова да го използва.
	— Привет, коравосърдечни дъщери на Уризен и Ахейния! — изрече тя тържествено. — Вашата братовчедка Анана ви поздравява с мир! Какво ви доведе насам?

	5

	Двете жени изпищяха и подскочиха, сякаш бяха седнали върху хапещи мравки. Червенокосата обаче мигом се отърси от парализата си и се хвърли към лъчеметите в края на поляната. Само след няколко крачки спря и бавно се върна при Елет. Беше осъзнала, че не може да стигне до оръжието преди стрелата на Анана да я прониже.
	— Она-Пекарката! — обяви Анана. — Помня те като най-съобразителната, най-хладнокръвната и най-опасната при схватка. Как можа да проявиш глупостта да оставиш оръжието си толкова далече?
	— Много съм изморена — озъби се Она.
	Сега Анана се обърна към блондинката:
	— Елет-Точилото, известна още и като Елет-Воина! Твои бяха плановете, ти даваше идеята, така че в много отношение ти беше дори още по-опасна!
	Блондинката вече не беше толкова бледа. Тя се усмихна и се поклони.
	— Много по-малко опасна от тебе, Анана-Лъчезарната, Анана-Ловкинята!
	— Она, ти и сестрите ти, Елет-Точилото и Ювет-Месачката — сега вече мъртва, — бяхте известни като милосърдните сестри на Ахейния. Сега ви наричат коравосърдечните! Но ти специално винаги беше най-милата измежду трите!
	— Това беше много отдавна, Анана — отвърна Она.
	— Баща ти, Уризен-Студения ви превърна от котенца в кръвожадни тигри. Омразата ви към него е добре известна. — Тя помълча и попита: — Знаете ли, че е мъртъв?
	Отговори й Елет с каменно лице:
	— Чухме новината. Но не бяхме сигурни, че е истина.
	— И още не сме се убедили — поясни Она. — Това че и ти ни го казваш, не означава непременно, че баща ни е мъртъв. Но ако думите ти са истина, ние ще бъдем доволни.
	— С допълнението, че ни е мъчно, че не ние сме го убили — намеси се и Елет.
	По време на този разговор Кикаха бе обиколил незабележимо поляната, за да се убеди, че никой друг не наблюдава срещата. Макар да търсеше с поглед гарвана и подобното на мечка същество, той не ги видя. Нямаше и никакви следи от някой, който дебне в засада.
	Когато двете жени го видяха да се показва, те трепнаха едва забележимо. Явно не бяха очаквали Анана да е самичка.
	— Кой е това, Анана? — поинтереусва се Елет.
	— Сигурна съм, че сте чували за Кикаха. Кикаха-Хитреца — убиец на много Повелители, мъжът ликвидирал последния от Черните звънари. Убедена съм, че помните предсказанието на Шамбаримен, че един леблабий ще унищожи Повелителите. Някой казват, че именно Кикаха е мъжът, за който Шамбаримен е говорил.
	Елет захапа долната си устна.
	— Да, знаем за леблабия, който до момента е преследван от късмета. Чу се още, че е твой любовник.
	— Той е леблабий — усмихнато отговори Анана, — и е такъв любовник, за какъвто само можете да си мечтаете.
	— Благодаря — обади се и Кикаха и широко се усмихна.
	— Ти ли уби баща ни? — обърна се Елет към него. Тонът й подсказваше, че не е повярвала на Анана.
	— Не — отговори Кикаха. — Бих искал да съм аз. Но беше Джадауин — Повелителя, известен още като Улф.
	— Видя ли Джадауин да го убива?
	— Не. Но лично Джадауин ми разказа, а Джадауин не лъже. Или по-точно казано, не би излъгал мен.
	Анана избута сестрите си в най-отдалечения от купа с оръжията край на поляната. След това им нареди да седнат. Не ги претърси. Полупрозрачните им рокли правеха очевидно, че не притежават скрити оръжия.
	— Умираме от глад — заяви Елет. — Готвехме се да опитаме супата. Както се е получила.
	Кикаха надзърна в котлето.
	— Само месо?! Много нездравословно. Защо не сте сложили някакви зеленчуци?
	— Не знаем кои растения стават за ядене и кои са отровни — обясни Елет.
	— Но всички тоани, независимо дали са мъже или жени, минават през курсове за оцеляване — каза той. — Би следвало да знаете, че…
	— Не познаваме тази планета — поясни Она.
	— Добре, можем да станем и да хапнем — каза Анана. — Когато стане време за вечеря, ще разполагаме с много по-добра храна. В случай, че останем с вас, разбира се. Което зависи само от това колко открити и откровени ще бъдете с нас. Така-а… чух достатъчно от разговора ви, за да приема, че Червения Орк е отговорен за това, че сте попаднали тук. Кажете ми…
	— Червения Орк! — с омраза изрече Елет и се изплю на земята. — Ако има някой, който трябва да бъде убит…
	— След продължителни изтезания — допълни Она. — Той уби Ювет преди няколко години и едва не уби и нас. Само заради него сме в тази окаяна пустош.
	Анана ги остави да проклинат известно време, заканвайки се на Орк. След това ги прекъсна:
	— Можете ли да ни разкажете с прости думи как се озовахте тук?
	Стояха край котлето и първа започна Елет. Она се хранеше докато сестра й разказваше, после си смениха ролите. След като избягали от Червения Орк, те „забърсали“ Нитарм, в чиято вселена бяха намерили убежище. „Забърсвам“ беше евфемизъм, означаващ, че бяха убили Повелителя на Нитарм и неговото семейство. И понеже в онази вселена нямало мъже Повелители, взели си леблабии за любовници. Тоанските стандарти позволявали подобна практика, защото любовниците им били роби, а не равни на тях и освен това били периодично подменяни.
	Обясниха, че там се чувствали щастливи. Единственото нещо, което им липсвало, за да бъде щастието им пълно, бил факта, че все още не можели да намерят и убият баща си. Тогава Червения Орк някак съумял да се изплъзне на клопките, които били поставили около двете врати, през които се влизало в онзи свят. Успял да ги изненада въпреки алармената им система.
	В този момент Елет прекъсна Она.
	— Колко пъти им казвах, че трябва да затворим всички врати и да останем там завинаги. Така никой не би могъл да завземе нашия свят.
	— Да, малка страхлива сополанке! — отвърна й Она. — А как смяташе да пътуваш из другите светове, за да се убедиш, че баща ни е мъртъв?
	— Не ме оскърбявай, нещастна лайнарке! — изстреля Елет заплахата си.
	Останалата част от историята се оказа по-дълга, отколкото Кикаха бе готов да изслуша. Но той и Анана ги оставиха да бърборят с надеждата да разкрият нещо, което впоследствие би могло да се използва срещу тях.
	Червения Орк щял да ги убие, ако не се намирали непосредствено до някаква врата за друг свят. Едва успели да сграбчат някакви оръжия, преди да избягат. Минали през цяла верига от врати и накрая се озовали в света на нивата. И оттогава се борили да оцелеят, докато търсели друга врата. Надявали се да попаднат на такава, която няма да ги телепортира в друг свят, а на върха на най-горния монолит, където знаели, че се намира двореца на Джадауин, после на Ванакс, след това пак на Джадауин. Дворецът-крепост. Били чували, че там в момента не живее никакъв Повелител. Така че планирали те да станат новите Повелителки.
	Разказът им можеше да бъде и истина, но определено показваше неспособността им да се справят. Кикаха не вярваше изцяло на това впечатление, но знаеше, че Червения Орк е достатъчно изобретателен, за да победи и най-компетентния съперник.
	— В такъв случай, вие бихте желали да се присъедините на наша страна в борбата срещу Червения Орк? — подхвърли Анана.
	Те ентусиазирано се съгласиха.
	— И за какво са ни те? — попита Кикаха на висок глас. — Не се нуждаем от тях! Всъщност те само ще ни затрудняват!
	— Грешиш — възрази му Она. — Ти се нуждаеш от информация, а на нас са ни известни много неща за Червения Орк, за които дори не предполагаш.
	Анана, която се бе досетила защо Кикаха говори така, се обърна към него:
	— Наистина е така, Кикаха. Те знаят за вратите, за привичките му, за скривалищата му. Нали така, дъщери на Уризен?
	— Точно така — отговориха те в един глас.
	— Добре тогава — въздъхна той. — Ние сме група, а аз съм водачът. Когато наредя нещо, то трябва да бъде изпълнено незабавно и без въпроси. Става дума за ситуации, в които се налага да се действа мигновено. Ако нещата не изглеждат спешни, тогава аз съм готов да дискутирам всякакви предложения.
	Елет-блондинката погледна остро Анана.
	— Но той е леблабий.
	Анана сви рамене и поясни:
	— Един път ние двамата подхвърлихме във въздуха плоско камъче, белязано от едната страна и той позна, че когато падне, тя ще остане отгоре. Бяхме се договорили предварително, че онзи който познае ще стане водач. В кризисни ситуации не бива да му се противоречи, нито да се подлагат на съмнение заповедите му… А що се отнася до това, че е леблабий… вярно, но какво от това? Той е по-добър мъж от всеки тоан, когото съм срещала досега. Трябва да се преборите с абсурдното си убеждение, че леблабиите задължително са по-низши от Повелителите. Подобно твърдение е истинска глупост! Опасна при това, защото кара Повелителите да ги подценяват. Едва когато удари смъртния му час Повелителя разбира колко неправ е бил. Особено ако преди това се е сблъскал с Кикаха!
	Елет и Она не казаха нищо, но израженията на лицата им показваха, че изпитват непреодолими съмнения.
	— Ще го разберете, но по трудния начин — успокои ги Анана.
	Сестрите се развикаха, когато тя им прибра лъчеметите.
	— Но как ще се защитаваме?
	— Ще ви ги върнем, когато се убедим, че можем да ви имаме пълно доверие — отсече той. — междувременно можете да носите вашите секири, копия и лъкове. Тази нощ ще спим тук. Когато дойде сутринта, ще потеглим в тази посока.
	И той посочи на запад.
	— Защо точно натам? — запита Елет. — Сигурен ли си, че това е правилната посока? Ами ако…?
	— Имам си съображения — прекъсна я Кикаха. — Ще разбереш, когато стигнем където трябва.
	Истината бе, че отиваха към врата на това ниво, която щеше да ги прехвърли направо в двореца. Трябваха им дни, за да стигнат до мястото, а после може би още дни, докато я намерят. Районът, в който се намираше, беше огромен по площ, а той не бе напълно сигурен в точното й местоположение. Знаеше, че когато пристигнат там, двамата с Анана ще знаят дали могат да имат вяра на двете жени. Или сестрите щяха да бъдат мъртви. А може и те двамата с Анана да намереха смъртта си, макар да имаше силни съмнения по този въпрос.
	Когато се спусна нощта, те се разположиха край малкия огън и легнаха да спят. Сестрите бяха хапнали добре или най-малкото много по-добре, отколкото бяха яли досега. Кикаха се бе разходил из гората и се бе върнал с най-разнообразни растения, които можеха да се ядат. Освен това бе застрелял голяма маймуна, която изпекоха на шиш.
	Сестрите изпраха роклите си в близкия поток, изстъргаха мръсотията от телата си, макар да не спряха да се оплакват от студената вода. Дрехите им бързо изсъхнаха, прострени на пръчки, набити край огъня. Когато стана време за лягане, Кикаха застъпи първата смяна. Сестрите се завиха в тънките си, но топли одеяла. Анана също се уви в своето, сложи глава на раницата си, но за разлика от тях избра място в края на поляната. Кикаха се разположи на противоположната страна. След малко той навлезе в гората и тръгна на обиколка около полянката. Носеше два лъчемета в ръцете си, а трети бе запъхнал в колана си.
	Интересуваха го едрите хищници, един от които можеше да се окаже грамадното, космато същество, което бе зърнал. Не изпускаше сестрите от око. Ако имаха намерение да ги атакуват, можеха да го опитат тази нощ. Но те не се помръднаха нито по време на неговата смяна, нито докато ги пазеше Анана.
	Когато на сутринта сестрите пожелаха да отидат в гората, за да се облекчат, той настоя да го направят поотделно. Беше невъзможно да ги следи, ако тръгнат заедно и едновременно. Но от друга страна искаше да им даде шанс да се озоват за малко сами сред дърветата. Ако там някъде се криеше техен помощник, тя, той или то щяха да се опитат да влязат в контакт с една от двете сестри. Кикаха ги проследи, скрит зад дърветата.
	Никой не се приближи до Елет, когато тя си мислеше, че се крие зад храстите. Но докато Она клечеше, един гарван излезе клатейки се иззад едно дебело дърво. Но не един гарван, поправи се Кикаха, а Гарванът — онзи, който непрекъснато ни следи. Той проследи голямата птица, която се приближи зад гърба на Она и после застана пред нея. Она не изглеждаше изненадана.
	Казаха си нещо набързо и прекалено тихо. Кикаха беше много далече за да дочуе каквото и да е било. Но нямаше нужда от това. Ясно бе че има някаква конспирация. И все пак кой друг освен сестрите и гарванът беше замесен във всичко това?
	След като птицата се скри сред дърветата, а Она се запъти обратно към лагера, Кикаха проследи гарвана. Птицата измина близо една миля преди да стигне до поляна, откъдето да излети. Кикаха отново набра от ядливите растения, после налови едри насекоми от вида, който знаеше, че представлява голям деликатес. Изпита перверзно удоволствие, настоявайки сестрите на всяка цена да ги опитат.
	— В тях има няколко жизнено важни ингредиенти, които отсъстват в другите растения — убеждаваше ги той. — Повярвайте ми, аз знам най-добре.
	— Нали не се опитваш да ни отровиш? — попита го Елет.
	— Глупачке, той изобщо не трябва да си прави този труд, ако иска да ни убие — намеси се сестра й.
	— Е, не бих казал, че е така — захили се Кикаха.
	— Демон такъв! — извика Елет. — Дори само съмнението, че може да искаш да го направиш, ме кара да ми се повдига.
	— Хубаво е, ако казваш истината — увери я Кикаха. — Стомахът ти има нужда да се поизпразни след всичкото това месо, което изядохте.
	Она се изкиска и подметна:
	— Само не го прави в котлето. Аз наистина съм гладна.
	Кикаха изобщо не вярваше на Она, но му допадаше духа й.
	По време на пътя този ден Кикаха попита Елет накъде се бяха запътили сестрите, след като бяха пристигнали тук през вратата.
	— На никъде — отвърна му тя. — Разбира се, ометохме се от района около вратата, защото се опасявахме, че Червения Орк може да тръгне да ни преследва. След това потеглихме най-общо в посока на монолита. Взехме решение да се изкачим по него, ако не попаднем да врата на това ниво. Сега сме щастливи, че това ни се размина. Оттук изглежда много впечатляващ.
	— Наистина е такъв, дори и нещо повече — увери ги той. — Има трудното за произнасяне име Дузвилнавава. Извисява се на шейсет хиляди стъпки. Но може да бъде изкачен. Правил съм го няколко пъти. Стената, която от това разстояние изглежда така гладка, всъщност е пронизана от пещери и е осеяна от неизброими корнизи. Там никнат дървета и други растения, които са ерозирали скалата до такава степен, че на места тя се рони под краката. Пещерите се обитават от хищници, които обикалят навсякъде. Там са също и многокраките змии, вълците-катерачи, скалните маймуни, гигантските птицечовки, отровните скокливци… Има и други, за които няма да споменавам. Дори ако се изкачите до платото на върха, очакват ви петстотин мили през необятна гора, в която опасностите следват на всяка крачка, а после следва равнина населена с не по-малко опасни хора и зверове. А след това ще се изправите пред последния монолит, върху който е двореца на Джадауин-Улф. Катеренето по него е почти невъзможно, а шансовете да се спасите от множеството клопки, заложени срещу натрапници, са минимални.
	— Не знаехме тези подробност — призна Елет, — но предполагахме, че изкатерването на планината няма да е голямо удоволствие. Точно затова търсехме врата, макар да допускахме, че дори да видим такава, е напълно възможно да не я разпознаем. Повечето са маскирани в канари и така нататък. Но би могло да има и немаскирани. Човек никога не знае.
	Досега Кикаха не бе изваждал Рога на Шамбаримен от кожената торба. Ако сестрите разберяха, че го носи със себе си, те нямаше да се поколебаят да убият него и Анана, за да им го отнемат. Но наближаваше моментът, когато щеше да се наложи да го използва открито.
	Веднъж дневно, докато останалите почиваха, той или Анана се качваха на върха на някое високо дърво и оглеждаха околността. В по-голямата си част гледката представляваше поклащащи се върхове на дървета. Но далече в посока на монолита се виждаше тривърха планина. Това беше тяхната цел. В основата й имаше грамадна скала с формата на сърце, чийто връх бе забит дълбоко в земята. Там беше вратата, която можеше да ги прехвърли в двореца на Повелителя на Алофметбин. Макар Кикаха отдавна да бе забравил кодовата дума, която я активираше, той разполагаше с Рога — универсалният ключ за всички врати.
	Ако гарванът ги следваше, той старателно се криеше. А от подобното на мечка създание нямаше и следа. Кратката му среща с него сигурно бе случайна, макар Кикаха да не вярваше в случайности.
	Не следващия ден, по време на обедната почивка, той отиде в гората под предлог, че има нужда, но се скри да наблюдава оттам. Не след дълго Елет също напусна лагера, уж по същата причина. Но вместо да избере подходящо дърво, зад което да се скрие, тя навлезе дълбоко в гората. Следваше я от разстояние. Когато я видя да спира на малка полянка, той се спря зад един храст.
	Елет остана за известно време озарена от слънчев лъч, проникнал по някакво чудо през короните на дърветата. Изглеждаше като преобразена, сякаш действително бе станала богинята, която тя сама вярваше, че е. След малко гарванът се измъкна иззад един от храстите. Кикаха бавно запълзя нататък, така че да може да чуе какво щяха да си говорят. След няколко минути безкрайно предпазливо обикаляне по полуокръжност, той спря зад изпъкналия корен на едно гигантско дърво.
	— …повтаря, че не трябва да ги убивате, без значение какви възможности за това ще ви се открият и колко голямо ще е изкушението, докато не ви отведе до вратата — нареди гарванът.
	— И кога ще стане това? — попита Елет.
	— Не ми е казал нищо по този въпрос, но твърди, че оставало още малко.
	— Какво значи „още малко“? — настояваше тя. Търпението й се бе изчерпало. — Ден? Два дни? Седмица? Живеем отвратително. Сестра ми и аз жадуваме за покрив над главата, топлина, чисти дрехи, горещ душ, нещо хубаво за ядене, един дълъг сън и много, много потентни леблабии.
	— И аз не знам какво означава „малко“ — отговори гарванът. — Трябва да направите каквото ви се заповядва. Иначе…
	— Да, знам. Разбира се, че ще продължим да му се подчиняваме. Предай му това… ако имаш връзка с него.
	Гарванът не каза нищо.
	— Какво прави оромотът? — наруши мълчанието тя.
	Кикаха не знаеше какво е „оромот“. Щеше да пита Анана.
	— Следва ви, за да може да ви защити. Няма да се намеси, докато не прецени, че ви застрашава сериозна опасност от онези двамата.
	— Ако това се случи — каза Елет, — може да се окаже твърде бавен. А може и да пикае някъде в решителния момент.
	Гарванът издаде звук, който прозвуча като неудачна имитация на човешки смях. Когато свърши, каза:
	— Е, това вече е риск, който се налага да поемете. И това е много по-добро за вас, отколкото другото, което със сигурност ще ви се случи, ако се провалите. На ваше място не бих и помислял да го предам, като разкажете на Кикаха и Анана какво става или опитате да застанете на тяхна страна.
	— Дори не ми минава през ума! — увери го Елет.
	Гарванът отново се изсмя и подхвърли:
	— Ама разбира се, че не! Само когато прецените, че имате значителен шанс да победите! Просто помнете какво ще ви стори, ако му измените!
	— Има ли още нещо, което имаш да ми казваш? — попита с каменно лице Елет. — Ако нямаш, махай се от очите ми, гадна воняща черна птицо!
	— Нищо повече. Но не мисли, че ще забравя обидата! Ще си отмъстя.
	— Глупак! Та ние няма да останем в този свят! Махай се сега по дяволите!
	— Е, вие тоаните също не миришете особено приятно.
	Гарванът се обърна и изчезна в гората. Елет изглежда се подвоуми дали да го последва. Но и тя се обърна и се скри в гората. В мига в който Кикаха се увери, че не може да го види, той стана на крака и се затича към края на полянката. След това забави ход и продължи направо. Не след дълго видя гарвана. Той беше намерил открито пространство и се отправяше към паднало дърво, което наполовина лежеше на полянката, наполовина в гората. Гарванът скочи на ствола, изкачи се, помагайки си с нокти, към горната част и започна да се изкачва по нея. Явно планираше да скочи от края, който се извисяваше на близо трийсет крачки над земята и да се изтръгне с енергично махане на крилата над дърветата.
	Кикаха извади лъчемета от кобура. Оръжието беше нагласено на половин мощност. И точно когато птицата се хвърли от най-високия клон на падналото дърво, той се прицели и натисна спусъка. Едва забележим ален лъч проряза въздуха и отсече част от дясното крило на гарвана. Той изписка и падна.
	Кикаха изтича покрай дървото. Птицата удряше с криле по земята и грачеше. Той я хвана за шията и я задуши. Когато движенията й загубиха енергичността си, той я отпусна. Тя остана да лежи, отваряйки клюн за въздух, вдигнала крака нагоре и вперила погледа на огромните си черни очи в него. Ако гарваните можеше да пребледняват, този щеше да е бял като Снежанка.
	Той направи недвусмислено движение с лъчемета.
	— Как се казваш, гарго?
	Птицата с мъка се изправи на крака.
	— Ще ти допадне ли името Стамун?
	— Име като име. Но кое е твоето? — повтори въпроса си Кикаха. После пристъпи наблизо и пъхна цевта на лъчемета до главата на птицата. — Не мисля, че моментът е най-подходящия за остроумничене. А и не се славя с голямо търпение.
	Докато изговаряше тези думи, огледа набързо околността. Човек никога не знае какво може да припълзи наблизо.
	— Уейскам — отговори гарванът.
	— Кой изпраща посланието до Елет?
	— Аурк!
	Кикаха възприе това като израз на изненада, примесен с известна доза объркване.
	— Чул си ни?
	— Да, тъпако. Разбира се, че ви подслушах.
	— Ако ти кажа, ще ме оставиш ли да живея? Без да ме измъчваш?
	— Ще те пусна да си вървиш — обеща му Кикаха — и изобщо няма да те докосна.
	— Може да не ме докоснеш и пак да ме изтезаваш — настоя птицата.
	— Добре тогава, няма да ти причиня никаква болка — каза Кикаха. — За разлика от Повелителите, на мен това не ми доставя никакво удоволствие. Но недей да мислиш, че ще ми попречи да те накарам да говориш, ако се наложи? Така че по-добре започвай!
	Гарванът беше обречен да бъде убит или да умре от глад. Никога не би могъл пак да лети без половината си дясно крило. Но птицата още бе в такъв шок, че не бе осъзнала това. А може би беше в състояние подобно на Повелителите да регенерира своите крайници.
	Това нямаше значение. Едва ли щеше да оцелее в гората достатъчно дълго, за да й израсне ново крило.
	— Ще говоря, ако ме отнесеш обратно във вашия лагер и ме храниш, дотогава когато отново ще мога да летя. И ако тогава ме пуснеш. Не че моят живот ще струва нещо особено, когато Червения Орк разбере, че съм го предал.
	Гарванът беше в състояние да мисли по-ясно, отколкото Кикаха бе очаквал. Освен това фразата за възможността да полети в бъдеще, показваше, че Окото на Повелителя притежава способността да регенерира своята плът.
	— Обещавам да се грижа за теб — каза той, — така че започвай най-сетне да говориш.
	— И ще ме защитаваш от коравосърдечните дъщери на Уризен? Онези кучки ще се опитат да ме убият!
	— Ще направя каквото мога.
	— Добре, това е всичко, което бих могъл да поискам от тебе. Ти имаш репутацията на хитрец, но се говори, че думата ти е твърда като черепа на Кеткит!
	Това не говореше нищо на Кикаха, но смисълът бе ясен.
	— Говори! Но да бъде по същество!
	Уейскам отвори клюн. От него се разнесе изпискване. С периферното си зрение Кикаха забеляза нещо неясно и движещо се. Той скочи настрана и едновременно с това започна да се обръща. Лъчеметът му изстреля пурпурния си лъч, но не улучи нападателя. Нещо, изглеждаше като лапа, но се движеше с бързина, от която очертанията му се размиваха, го удари през дясното рамо. Той падна на земята и го проряза остра болка. Цяла секунда му трябваше да избистри главата си.
	Подсъзнанието му обаче не бе пропуснало да поеме контрола и той инстинктивно се претърколи настрани. Нещото изръмжа като зараждаща се гръмотевица. Кикаха продължи да се превърта по тревата, после опита да се изправи на коляно. Нещото се придвижи към него с непостижима бързина. Кикаха вдигна лъчеметът. Замах на лапата го откъсна от ръката му и тя изтръпна. В следващия миг създанието се хвърли върху него.
	Острите му зъби се впиха в рамото, но не проникнаха дълбоко в плътта. Дъхът му беше горещ, но в него отсъстваше тежката миризма на месоядно. Миг по-късно челюстите се разтвориха, но Кикаха усети, че лапата се провира под чатала му и го вдига във въздуха.
	Веднага след това осъзна, че лети във въздуха и че болката в слабините надминава тази в рамото. После падна на земята и загуби съзнание.
	В бавно разсейващата се мъгла черният надвесен над него предмет постепенно доби очертания и започна да се трансформира в познатите любими черти и блестящата черна коса. Лицето й беше загрижено и тя плачеше.
	— Кикаха! Кикаха!
	— Тук съм — дрезгаво се обади той. — Пак на земята, но все още цял, мисля.
	Опита да се изправи. Коленете му се подгънаха. Отново приседна назад и замаян се огледа. Съществото лежеше по гръб и беше неподвижно. Гарванът никакъв не се виждаше.
	— Ти се появи в буквално последната възможна секунда. Какво направи. Проследи ли ме?
	Личеше й че започва да се успокоява, но не чак толкова, че да се усмихне.
	— Нямаше те прекалено дълго за обикновено изпикаване. Подуших, че става нещо друго. Това са глупости предполагам, но съм си развила някакво усещане, което се задейства когато нещата не са наред. Както и да е, тръгнах по следите ти и дойдох тук в мига, в който онова нещо те хвърли във въздуха като смачкано късче непотребна хартийка. И го застрелях.
	Кикаха не я укори, че бе убила възможен източник на полезна информация. Може би наистина бе преценила, че няма друг избор.
	— А птицата?
	— Изобщо не я видях. Имаш предвид гарвана, нали?
	Той кимна едва забележимо.
	— Както и подозирахме, сестрите работят за Червения Орк. Не бих могъл да кажа дали доброволно или насила.
	— В такъв случай Червения Орк знае, че сме тук!

	6

	— Не е задължително да знае с точност къде се намираме — уточни той. — Не бих казал, че е в състояние да ни следи изкъсо.
	Той й разказа за подслушания разговор между Елет и гарвана, и колко безшумно и изненадващо го бе атакувало странното същество-мечка.
	— Радвам се, че успя да се появиш в решаващия миг. Но все пак ми се струва, че щях да успея да му се изплъзна и да го убия с лъчемета.
	— Недостатъчната ти увереност в собствените сили направо ме разплаква — усмихнато му отвърна тя. — Добре, сега тръгвам след гарвана. Ако го хвана, ще измъкнем останалата част от историята от него.
	— Не го търси повече от двайсет минути. Ако не го заловиш преди това, няма да го хванеш никога.
	Преди да тръгне обаче, тя изтича до малкия поток и се върна напълнила кожената си манерка с прясна вода. Изля я върху раните му, опря гърлото до устните му, за да му помогне да изпие остатъка, и стана.
	— Толкова! Това би следвало да ти помогне да издържиш за малко.
	После докосна устните му, направила кръг с палеца и показалеца и щракна с пръстите на другата си ръка — тоанският жест за въздушна целувка. Малко след това се скри между дърветата. Той остана да лежи, вперил поглед към яркосиньото небе. След малко бавно се надигна, опитвайки се да потисне болката. Макар да му се струваше, че всичко се върти около него, той не падна. Сега рамото го болеше повече от чатала. Долната част на гърба му се бе схванала и се усещаше, че скоро ще бъде още по-зле. Рамото му кървеше, макар и слабо, както и дълбоките рани от нокти в областта на корема и тестисите.
	Добра се някак до трупа и го огледа подробно. Не можеше да се разбере мъжко ли е или женско. Първото нещо, което забеляза бе, че Анана го бе простреляла в челото, точно между очите. Макар ситуацията да бе изисквала бърза реакция, тя хладнокръвно бе решила, че трябва да го прониже в мозъка и го бе направила по забележителен начин.
	Създанието бе седем стъпки дълго и представляваше хибрид между жена и мечка. Издължената меча муцуна отсъстваше, но челюстите излизаха напред като при мечките. Формата на челото подсказваше, че тя е високоинтелигентна. Структурата на устата и на зъбите говореше, че би имала затруднение с произнасянето на човешките звуци. Независимо от това колко добре можеше да говори, нямаше съмнение, че разбира тоанска реч.
	Едва сега Кикаха си спомни някои истории, разказани му от хората-мечки — америндианско племе от второто ниво. Досега си бе мислил, че става дума за някакви полу-предания, полу-митове. Но те разказваха за същества, произлезли от съюза между първоначалната Велика мечка и дъщерята на първото човешко семейство. И наистина хората-мечки твърдяха, че човекомечката е произлязла от това семейство. Но най-ранните предци на това същество без никакво съмнение бяха направени в лабораторията на някой Повелител. Може би Джадауин, който бе живял на Земя-1 като Улф.
	Различни мравки и насекоми-лешояди пълзяха насам, привлечени от миризмата на разлагаща се плът. Все още замаян, Кикаха влезе в гората, седна в самия край на полянката и опря гръб към извития корен на едно от дърветата-гиганти. Реши че е по-безопасно да наблюдава оттук. След малко на полянката се появи Анана и тревожно се огледа. Поведението й подсказваше, че е готова да се хвърли обратно сред дърветата, ако забележи нещо подозрително.
	Той тихо подсвирна, имитирайки повика на малкия дървесен лемуроид. Тя му отговори по същия начин. Той стана вдървено и отиде при нея.
	— Намерих гарвана, но вече беше мъртъв — отговори тя на незададения въпрос. — Една от гигантските невестулки го ядеше.
	Размениха още няколко думи. Трябваше да решат как да действат. След това тръгнаха обратно за лагера. Идеята на Кикаха да шокират сестрите до такава степен, че те да си признаят съучастието в плана на Червения Орк, бе отхвърлена. Намерението му бе да постигне това като отреже главата на човекомечката и я хвърли в краката на жените. Но като размисли Кикаха се съгласи с аргумента на Анана, че е по-добре да не им издават, че са научили нещо. Поне засега.
	Още преди да се приберат бяха измислили правдоподобна история, която да обясни раните му. Бил атакуван от голяма котка, но успял да й се изплъзне. Анана го подкрепяше на влизане в лагера. Не беше необходимо да се преструва, че страда, а и изглеждаше почти естествено когато се просна на тревата и застена от болка.
	— Ще останем тук докато не се възстановя, за да мога да ходя — нареди той.
	Нямаше как да разбере дали Елет и Она повярваха на историята му. Фактът, че бяха тоанки ги караше да подлагат на съмнение дори най-простото и директно твърдение.
	Два дни по-късно вече можеше да ходи. Подобно на човешките същества във всички тоански вселени, с изключение на двете Земи, той притежаваше забележителната способност да се възстановява бързо. С изключение на няколко слаби белези, които също щяха да изчезнат, дълбоките му рани бяха заздравели. Единствената особеност бе, че се наложи да се храни значително повече от нормално. Бързото заздравяване изискваше повече гориво.
	През това време Анана следеше сестрите в гората винаги, когато потърсеха усамотение.
	— Очевидно е, че търсят контакт с гарвана и личи колко са разстроени от това, че той не се показва.
	— Нека се поизпържат в собствената си пот — злорадо отбеляза той.
	— Техните препирни и вечните им свади започват да ми действат на нервите.
	— И на моите. Това са деца на десет хиляди години. Мразят се една друга, но усещат, че трябва да се държат заедно. Макар и може би единствено поради страха на всяка, че другата ще се почувства щастлива, ако няма кой да направи живота й ад.
	— Повечето тоански двойки са такива — подчерта тя. — И при земните семейства ли е така?
	— Често се случва. Той направи малка пауза и продължи: — Предполагам ти е известно, че и двете поотделно ми предложиха да се повъргаляме в тревата заедно.
	Тя се засмя и го изненада:
	— Поканиха и мен също.
	Рано сутринта на третия ден събраха лагера и отново поеха към тривърхата планината. Два дни по-късно излязоха от величествената гора. Очакваха ги два дни ходене през необятната равнина. Прекосиха я без да им се случи нищо лошо, макар на два пъти да ги атакуваха саблезъби тигри, които по правило предпочитаха мамути, а веднъж стана обект на интереса на стадо птици, подобни на моа, известни тук като птицечовки. И тогава пристигнаха в полите на планината Ригсоорт.
	— Ще пренощуваме там — каза Кикаха и посочи една местност по средата на склона на тривърхия планински масив. — Ако се напрегнем, утре късно следобед ще бъдем там.
	Само Анана знаеше, че той не посочва мястото, където се намираше вратата. Той нямаше навика да разкрива пред непознати истинските си намерения. Заблудата, блъфа и дори коварството — това бяха стоки, върху които висеше един етикет „Кикаха“!
	— Вратата се намира в голяма канара с формата на сърце, така ли? — уточни Елет.
	— Така казах — късо отвърна Кикаха.
	Същата вечер, точно преди да се мушнат под одеялата точно на входа на малка пещера, Анана прошепна:
	— Ако наистина вярват, че са толкова близко до вратата, тази нощ могат да се опитат да ни убият.
	— Съмнявам се. Мисля, че Червения Орк има други планове за нас двамата. От друга страна това едва ли би им попречило наистина да опитат. Аз ще дежуря пръв — и той я целуна по устните: — Спи спокойно.
	След петнайсетина минути той се измъкна безшумно изпод одеялата и мина покрай заспалите сестри. Изкатери се по скалата на входа до върха й. Загърна се в одеялото, намести се по-удобно и се загледа в изгасващия огън вътре и телата на трите жени край него. От време на време се оглеждаше. Не преставаше напрегнато да се вслушва. Веднъж едро тъмно тяло се промъкна на петдесет стъпки под входа на пещерата, ритна няколко камъка и шумно ги събори надолу по склона. После изчезна. След това дългокрила птица — дали не беше летящо млекопитаещо? — се спусна изневиделица от небето, сграбчи в ноктите си малък гризач, който безпомощно изписка, после изчезна в тъмнината.
	Нощни мисли се спуснаха в съзнанието на Кикаха сякаш огромен черен парашут се надипляше на земята.
	Първият и най-често повтарящ се въпросителен образ бе този на Червения Орк.
	Кикаха бе уверен, че Повелителя ги подтиква двамата с Анана към клопка. Не би имал съмнения в това, дори да не бе успял да подслуша разговора между Елет и гарвана. Досега той доброволно бе правил каквото се очакваше от него, макар да нямаше представа какъв точно е планът. Това че Червения Орк не се бе опитал да ги убие, беше индикация, че Повелителя иска да ги запази живи. И сигурно имаше нещо много специално на ум за тях. Може би жестоки физически изтезания или дълго пленничество, свързано с морален тормоз, а може би и двете.
	Кикаха си спомни дните в Лос Анжелис, когато Орк и хората му правеха всичко възможно да заловят него и Анана. Сега му се струваше, че хората на Орк бяха проявили подозрителна неспособност да се справят със задачата.
	Дали Орк просто не си играеше с него?
	Изглеждаше вероятно. Едно от правилата на играта, която Повелителите играеха един срещу друг бе, че на противника винаги трябва да се оставя някакъв, може да е минимален, шанс да се изплъзне от клопката. Е, само при положение, че е достатъчно бърз и изобретателен. Да, също и ако има късмет!
	Въпросният шанс по правило бе толкова нищожен, че много Повелители загубваха живота си още в самото начало на опитите да проникнат през хитро охраняваните врати на частните вселени на противниците им. До момента двамата с Анана не биха могли да се оплачат от късмета си. Враговете им, а не те, бяха загивали или биваха принудени да се спасяват с бягство.
	Кикаха започваше да осъзнава, че досега Орк изобщо не се бе напрягал да ги залови или убие.
	Но може би Орк вече се бе изморил от играта и бе взел решение да се отърве веднъж и завинаги от най-големите си противници.
	Кикаха не смяташе да позволи това да се случи.
	Но Червения Орк смяташе, а той не бе противник, който можеше да се игнорира. Той бе най-опасният измежду всички Повелители, а поредицата му от успехи бе направо забележителна. Никой друг измежду тоаните не можеше да се похвали със завземането на толкова много чужди вселени, нито с премахването на толкова много собственици на такива вселени. Никой друг не внушаваше такъв ужас. Наред с тази репутация, Анана, а и други бяха казвали пред Кикаха, че навремето Орк бил състрадателен и обичлив младеж. По тоанските стандарти, разбира се.
	Но несправедливото и сурово отношение от страна на баща му Лос бе преобразило Орк в брутален и отмъстителен мъж. Такава бе общоприетата теория. Лично Кикаха се придържаше към мнението, че промяната към лошо е генетично заложена в Повелителите. Все пак, каквато и да бе причината, Орк се опълчил срещу баща си. След дълго продължила борба, по време на която били унищожени няколко планети в няколко вселени, той бе убил Лос. След това бе взел за сексуални партньорки майка си Енитармон и леля си Вейла. Подобен акт се считаше за нещо нормално сред Повелителите.
	Много по-късно Енитармон била убита от Повелителка, опитала да отнеме вселената на Орк. Червения Орк я бе проследил, беше я пленил и я бе подложил на толкова зверски изтезания, че свикналите на всякакви жестокости и лишени от каквото и да е било чувство на милосърдие Повелители, били буквално потресени.
	— Малко след това, не повече от хиляда години по-късно, които се равняват на петнайсет хиляди земни години — беше му казала веднъж Анана, — Червения Орк станал таен Повелител на двете Земи. Но това вече ти е известно.
	— Да, знам за това — бе отвърнал Кикаха. — Знам също и че той е създал вселените на двете Земи.
	— Знаеш го от мен. Когато ти го казах, аз смятах, че наистина Червения Орк ги е създал и че пак той ги е заселил с изкуствено създадени човешки същества. Но сега считам, че съм сбъркала. Разбираш ли, има една легенда, че двете Земи са творение на Повелител на име Орк. Но не нашия Червен Орк! Онзи Орк е бил измежду най-първите създали свои вселени. Бил е роден хилядолетия преди Червения Орк. Но е бил убит от друг Повелител. Двете Земи за дълго останали без Повелител. Тогава се появила Траса, която предявила претенции. Но Червения Орк, роден много след първия Орк, убил Траса и сам станал Повелител на двете Земи.
	Кикаха вече се бе досетил:
	— И онзи Орк бил взет за Червения Орк.
	Тя бе кимнала:
	— Точно така. Макар че може би е по-правилно да се каже „Нещо подобно“. С течение на времето и благодарение на нежеланието на Повелителите да поддържат някаква архива и най-вече поради рядкото общуване между Повелители от различни вселени, Червения Орк започнал да бъде идентифициран с Орк. Червения Орк е мой чичо, брат на майка ми, докато Лос и Енитармон са ми баба и дядо. Джадауин, когото ти наричаш още Улф, ми е природен брат…
	— Не ме обърквай — спря я тогава Кикаха. — Продължавай с историята.
	— Извинявай. Сега Червения Орк искрено смята, че последните изкуствени вселени — тези на Земя-1 и Земя-2 — са негово дело. Разбира се, той не е нормален, но това не му пречи да действа изключително ефикасно. Честно казано, много малко Повелители могат да бъдат класифицирани като напълно нормални. Дългият живот разбалансира съзнанието на всички, освен най-стабилните.
	— Такива като тебе — бе подхвърлил той, усмихвайки се.
	— Да. Нека ти разкажа как стигнах до това заключение.
	— Че прекалено дългият живот се оказва непосилно бреме за мозъка, той престава да възприема реалността и изпада в сферата на нереалното?
	Тя се бе усмихнала и бе казала:
	— Не, нямах предвид това, макар онова, което казваш, да е близко до истината. Една нощ, преди доста време, когато бяхме на планетата на трикраките, докато ти беше дълбоко заспал, но мен не ме ловеше сън, аз се замислих за Орк и Червения Орк. И изведнъж осъзнах каква е истинската история.
	— Защо не ми я разказа още на сутринта?
	— Защото това беше същата нощ, когато ни нападна племето Шлук. Помниш ли? Пробихме си път, но трябваше да бягаме два дни преди да се изплъзнем и от последния трикрак канибал. Бях забравила до този момент. Всъщност радвам се, че изобщо бях в състояние да си спомня. След толкова хиляди години мозъкът ми, както и при останалите тоани, съхранява избирателно само някои спомени. Сякаш капацитетът му се изчерпва.
	— Тежка е участта на бога — бе подметнал Кикаха и пак й бе напомнил: — Няма значение. Давай истинската история.
	— Както вече ти казах, версията която твърди, че първият Орк е направил двете Земи, сега не е особено популярна. Много от нас се придържат към другата версия, а именно, че те са дело на Червения Орк, а и неговите заявления в същия този смисъл затвърждават това впечатление. Но работата е там, че той просто не би могъл да го стори.
	И тя бе направила толкова дълга пауза, че накрая Кикаха не бе издържал:
	— Е, и?
	— Има една история, която съм чувала от Повелители, които не са ми врагове… признавам, че те не са много на брой. Смята се, че тя идва от хвалбите на Червения Орк пред няколко от любовниците му, макар той да има репутацията на човек, който много не се разпростира върху личния си живот… Отнася се за времето, когато той бил заточен от баща си на Антема — Нежелания Свят. Лос предполагал, че синът му ще умре там, макар да съществувал нищожен шанс да оцелее и още по-малък да намери единствената врата, която можела да го изведе от там. Но ако по някаква чудо я намерел, тя щяла да го отведе в света на Зейзел, известен още като Пещерния свят. А от там вече нямало излизане. Поне така мислел Лос… Червения Орк намерил вратата и се телепортирал в света на Зейзел. А той, ако се вярва на собствените му думи, представлявал огромен компютър прорязан от безброй пещери и тунели, населени от животни и растения. И това чудо уж позволило на Червения Орк да го убеди, да го отпрати през врата, за чието съществуване Лос не подозирал. Но Червения Орк възнамерявал да се върне пак в този свят… след като убиел баща си. Това му отнело няколко хиляди години и само по себе си е цяла една отделна епопея… Причината, поради която чичо ми искал да се върне в Пещерния свят била, че в неговата памет се съдържала информацията за построяването на Създател-Унищожител.
	— А!
	— Знаеш ли за какво говоря?
	— Но разбира се — бе отвърнал Кикаха. — Древните Повелители са използвали подобни машини за да създадат своите изкуствени вселени. С течение на времето и най-вече поради продължилата хилядолетия крайно унищожителна война на Повелителите срещу Черните звънари, всички такива машини били загубени или унищожени. Прав ли съм?
	— Точно така е станало. Но Червения Орк разбрал, че данните се съхраняват някъде из паметта на онзи невероятен свят-компютър. Не бил в състояние да ги вземе първия път, но бил твърдо решен един ден да го направи. За негово нещастие и за наше щастие, не могъл да го стори. Съществото, управляващо Пещерния свят вероятно запечатало вратата. Червения Орк опитал да намери начин да проникне там, но не влагал постоянни усилия. Други неща, като например войната срещу Повелителите, отвличали вниманието му. Но аз мисля, че той вече почти се е отказал. Толкова пъти досега се е провалял в намеренията си.
	— От онова, което знам за него, съмнявам се в това — бе отвърнал Кикаха.
	Едно от нещата, които би трябвало да занимават в последните дни Червения Орк, трябва да беше мисълта как да намери Кикаха и Анана. Гордостта на тоана сигурно бе сериозно наранена след като те двамата успешно му се бяха изплъзвали толкова дълго. Нищо чудно в момента да бе изпаднал в един от така характерните за него пристъпи на ярост. И дано Бог помогнеше на хората покрай него… както и на тези, които бе изпратил да открият и заловят Кикаха и Анана. Макар че всички тези хора едва ли можеха да се нарекат светци. Каквато и неприятност да ги сполетеше, те напълно я заслужаваха.
	Той вече сигурно бе разбрал, че двамата му най-големи врагове са били на планетата Уазис. Но не му бе известно къде точно се намират в момента. А може би вече знаеше?
	Орк най-вероятно ги бе следил отблизо по време на цялото им пребиваване на Земята. Но сигурно бе изпуснал дирята, след раздялата им на невъзможния свят на Уртона. И едва ли бе преставал да ги търси през всичките петнайсет години, които те двамата прекараха на Уазис.
	Интересно в какво все пак се бе занимавал тоанът през това десетилетие и половина.
	И кой бе загадъчният непознат, облечен в английски костюм от деветнайсетия век, когото бяха зърнали за кратко в летящия дворец на Уртона.
	Къде най-сетне бяха Улф и Хризеис?
	И тогава в съзнанието на Кикаха изплува образът на спящия странник с лице на насекомо. Той беше върхът на всички загадки! Защо бе започнал да излиза от съня си точно когато натрапниците от едно много по-късно време бяха тръгнали да напускат крайно любопитната му гробница? И благодарение на какво необяснимо стечение на обстоятелствата бяха попаднали те в онази стая, която без никакво съмнение бе строго охранявана от онова, което бе натоварено със задачата да я опази?
	Кикаха не вярваше нито че те се бяха „натъкнали“ на нея, нито че пробуждането случайно бе съвпаднало с тяхното присъствие там. Той бе убеден, че дори случайностите, ако човек се разровеше по-дълбоко из тях, можеха да разкрият породилите ги причинно-следствените връзки.
	В този момент дойде Анана, за да застъпи своята смяна. Двамата разговаряха шепнешком в продължение на близо десет минути. Кикаха отиде да спи в пещерата едва когато се уточниха какво ще правят на следващия ден. Сънят му обаче не беше дълбок. Така, в редуване да пазят, нощта отмина. Беше отново негов ред, когато сивотата, която ги обгръщаше, започна да просветлява, оповестявайки, че слънцето бе заобиколило планетата.
	Сестрите не бяха ставали през нощта, макар непрекъснатото им въртене да показваше, че им бе трудно да намерят удобна поза върху твърдите камъни.
	Плиснаха малко вода върху лицата си, изядоха набързо повече от скромната закуска и се пръснаха зад различни камъни, за да се погрижат за естествените си нужди. Върнаха се отново в лагера, събраха малкото си вещи и потеглиха. Кикаха вървеше начело. Още не бяха изминали и половин миля, когато Елет поиска да спрат.
	— Това не е пътят, по който ни каза, че ще вървим!
	— Аз само посочих мястото, където трябва да се доберем — поясни Кикаха. — Не съм казвал, че ще вървим направо. Маршрутът, който съм избрал, е много по-лесен.
	След нови два часа сестрите се оплакаха, че заобикалянето е прекалено голямо.
	Накрая Кикаха спря пред огромен скален монолит от червен гранит. Основата му беше само на няколко стъпки от края на скалата, върху която стояха. Блестяща черна каменна полусфера излизаше от каменната твърд на десетина стъпки от основата й. Изглеждаше като огромно гюлле, изстреляно отблизо в монолита.
	— Това ли е вратата? — посочи Елет каменната колона.
	— Не — отвърна й Кикаха.
	— Къде е тогава? Наблизо ли сме?
	— Това не е вратата, но самата врата е в скалата.
	Той развърза кожената торба, висяща на кръста му, и извади от нея сребристия рог.
	Елет разтвори широко очи и шумно пое въздух.
	— Рога на Шамбаримен!
	Она бе прекалено смаяна, за да издаде дори звук. После двете заговориха без да се изчакват на висок глас. Кикаха им даде около минута и после нареди да млъкват.
	Вдигна Рога до устните си и изсвири мелодията. В мига в който и последната от седемте ноти заглъхваше, в основата на канарата се появи арка, висока седем и широка пет стъпки. Тя потрепваше, сякаш бе направена от топлинни вълни. На Кикаха му се стори, че погледът му прониква до другата страна и там има нещо огромно и черно. Това, разбира се, беше просто илюзия.
	— Имаме десет секунди преди да се затвори! — каза той високо. После махна с Рога: — Всички вътре! Веднага!
	Двамата с Анана извадиха лъчеметите си и сбутаха сестрите към вратата. Елет се развика:
	— Не! Не! Откъде да знаем, че това не е клопка, която си ни поставил!
	После се обърна с намерение да избяга. Анана протегна крак и я спъна, а после я срита в задника, когато тя опита да се изправи на крака.
	С ужасена физиономия на лицето Она се запрепъва към вратата, но в последния миг скочи встрани и опита да се шмугне покрай Анана. Тя обаче я повали с отсечен саблен удар през шията.
	Елет също се затича, вдигнала полите на дългата си дреха, но в един момент се спъна и се просна по лице на земята. И отказа да стане, въпреки заплахите на Кикаха, че ще я разсече с лъчемета.
	Трептенето по повърхността на канарата беше изчезнало.
	Двамата с Анана се раздалечиха, за да покрият по-сигурно сестрите с оръжията си.
	— Напълно ясно е, че вие двете не искате да минете през вратата — заключи Кикаха. — Макар само до преди малко да изглеждахте напълно решени да останете с нас. Интересно на какво се дължи това разколебаване?
	Елет стана и се опита да изтърка мръсотията от бялата си дреха.
	— Нямаме ви доверие — обясни тя.
	— Не става за извинение — сряза я с висок глас Анана. — Нас обаче ни интересува истинската причина за опита ви да избягате. Май знаете какво ни очаква там, нали? Надявали сте се, че ще ни вкарате в капан?
	— Паникьосахме се!
	— Да — потвърди Она, подсмръквайки неубедително, — изплашихме се.
	— От какво — поинтересува се Анана.
	— Страх ви е, че Червения Орк ще ви залови заедно с нас, ще забрави за помощта ви и ще убие и вас — изръмжа Кикаха. — Така ли е?
	Колкото и изненадана да бе Елет, тя с нищо не го показа. Она обаче примижа сякаш я бе зашлевил през лицето с мухобойка.
	— Червения Орк ли? — остро попита тя. — Какво общо има той с всичко това? — тя се обърна и посочи с ръка мястото, където се бе отворила вратата.
	Кикаха се приближи до нея така, че носовете им едва не се допряха. И й отговори още по-високо:
	— Подслушах разговора на Елет с гарвана Уейскам. Така че знам всичко! Всичко!
	Сестрите не отговориха нищо. Споменаването на името на гарвана доказваше, че той наистина е в течение на нещата.
	— И защитникът ви — жената-мечка — продължи той, — е мъртва. Анана я застреля.
	— А… значи не те е одрала голяма котка! — поусмихна се Елет. — Била е…
	— Не разбрах името й — отговори Кикаха. — Да, тя се опита да ме поразкъса. Но Анана я уби, преди аз да го направя.
	Елет не каза нищо, но Она опита да се оправдае:
	— Нищо не можехме да направим! Ние…
	— Млъкни! — изкрещя внезапно Елет. — Те нищо не знаят! Не разбираш ли, че се опитват да те накарат да проговориш?
	— Ето какво ще ти предложа, Она — намеси се Анана. — Разкажи ни всичко… но аз имам предвид всичко, без да спестяваш каквото и да е, и аз ще те пощадя. А що се отнася до Елет…
	Тя насочи лъчемета си към Она.
	— Започвай!
	Но вместо нея отново проговори Елет. Гласът й бе твърд като диамант и изобщо не потрепваше.
	— Ако проговорим ще умрем! Ако не проговорим, пак ще умрем! По-добре е да мълчим. Она, абсолютно ти забранявам да казваш дори дума!
	— Да не си мислиш, че Орк ще дойде да ни спаси? — подигра я сестра й. — Че ще се появи, ей така, в последната секунда? Май няма да може да го направи. И освен това, той не дава за нас пукната пара. Мисля че…
	— Достатъчно! — прекъсна я Анана. — И двете казахте достатъчно, за да бъде присъдата ви напълно ясна. Не че имахме нужда да говорите, за да се убедим докрай във вината ви. Елет, ти ще говориш първа. Ако скриеш нещо и после Она разкрие, че си опитала да ни излъжеш, ще умреш! И то веднага!
	Елет се огледа, сякаш очакваше, че Червения Орк ще се спусне от планината, за да я спаси. Но никакъв спасител не се виждаше, а Елет беше достатъчно практична, за да осъзнае, че такъв изобщо няма да се появи. Затова започна да говори.
	Историята бе в общи черти онова, което Кикаха бе очаквал да чуе. Сестрите не бяха избягали от Орк, когато той нападнал двореца им, както бяха разказали при срещата им. Беше ги заловил, преди да се доберат до някоя врата. Вместо да ги убие, Червения Орк ги бе принудил да станат негови оръдия в плана му да залови Кикаха и Анана.
	Когато чу това Анана изсумтя и я прекъсна:
	— „Принудил“? Наложило се е да принуди вас, коравосърдечните дъщери на Уризен, да станете наши врагове?
	— Никога не сме твърдели, че сме ваши приятели — оправда се Елет. — Но и никога не бихме решили сами да тръгнем след вас.
	— Да, прекалено сте лениви за това — съгласи се Анана.
	— Не ни обясни защо смята, че сте тук — продължи разказа си Елет. — А и ние не бяхме в положение да му задаваме въпроси за методите му на действие и резултатите, които постигаше с тях.
	Повелителят не бе успял да установи къде точно се бяха намирали двамата на Уазис. Но бе намерил единствената врата, съществуваща на тази планета. Същата, до която Кикаха и Анана се бяха добрали след дълги странствания. Онзи шестоъгълник в Храма на триногите бе просъществувал на мястото си от много време. Орк го бе пренастроил да води на друго място, после го бе включил в резонансната верига и се бе захванал с други дела.
	— Той каза, че вратата в крайна сметка щяла да ви изведе в определен район в света на нивата. А когато алармената система се задействала — но наистина не знам къде се намира тя — той щял да разбере, че някой е минал по веригата. Е, разбира се, никой не би могъл да му гарантира, че не е задействана от някой друг Повелител. Но той спомена, че вероятността това да сте вие двамата била над деветдесет процента.
	— Интересно защо е бил толкова сигурен, че ще оцелеем след всичките му клопки? — обади се Кикаха.
	— Явно е имал високо мнение за способността ви да се справите. Всъщност, той даже ви направи комплимент. Сподели, че ако изобщо някой може да мине по цялата верига, това сте именно вие.
	— Сигурно защото притежавам Рога на Шамбаримен.
	— Не, той не спомена за това.
	— Знам, че не го е направил. Ако знаехте за този факт, вие двете щяхте да се изкушите да му измените и със сигурност бихте рискували всичко за това голямо съкровище.
	— Прав си — призна Елет.
	После Повелителят или някой негов слуга ги бе прехвърлил по някакъв начин в центъра на гората, където Кикаха и Анана ги бяха намерили. Сестрите били в безсъзнание по време на цялото пътуване от техния свят до този.
	— Мога да ви уверя, че в гората няма врата — поясни Кикаха. — Знам това със сигурност. Разглеждал съм схемата на съществуващите врати в двореца на Улф. Трябва да ви е прехвърлил на друго място на планетата и после да ви е транспортирал по въздуха до тук.
	— Не може ли да съществуват врати, за които да не знаеш? И не би ли могъл Орк да отвори тук нова врата?
	Кикаха само сви рамене.
	Жените се бяха свестили сред дърветата. В продължение на четиридесет и пет дни се борили да оцелеят. Орк им бе дал само най-необходимото — толкова, колкото биха успели да вземат със себе си, ако наистина бяха успели да избягат от него.
	— Бяхме загубили надежда, че ще се доберете до нас — разказваше Елет. — Нямаше никаква сигурност, че ще оживеете преминаването по веригата или че ще ни намерите точно където сме. Но Червения Орк — дано изживее изтезанията на Интиман! — не се вълнуваше, че можем да умрем от глад или да станем жертва на хищниците! Бяхме взели решение да изчакаме още пет дни. И ако не се появяхте, щяхме да се отправим към двореца на Джадауин.
	— Благородна амбиция — отбеляза Анана. — Но шансовете ви да изкачите двата монолита са минимални.
	Елет нямаше какво да добави към историята си. Само допълни, че двете със сестра й не знаят защо Червения Орк иска от тях да ги отведат двамата до вратата. Она потвърди думите й.
	Кикаха и Анана се отдалечиха, за да се посъветват насаме.
	— Допускам, че наистина не знаят — сподели той. — Не виждам защо Червения Орк би им казал. Но ми е интересно да науча откъде знае за наличието на тази врата.
	— Аз пък не съм сигурна, че той знае за нея. Може би ни следи накъде вървим. И ще ни удари едва когато ни види да отваряме вратата.
	Тя вдигна поглед към върховете на планината, огледа склона и равнината.
	— Или ако не сам той, тогава някой, който работи за него — предположи Кикаха.
	— Който и да е това, той може да се намира на стотици мили от нас. На отсрещния край на равнината или високо над главите ни в малък самолет. Една самонасочваща се ракета е достатъчна, за да не остави от нас и следа.
	— Едва ли ще ни взриви — замислено каза Кикаха. — Иска ни живи. Ситуацията в която се намираме е типично хамлетовска. Има толкова много „ако“, че ако се заловим изчерпателно да ги анализираме, няма да можем да направим нищо. Според мен трябва да предприемем нещо веднага… и да сме готови да посрещнем евентуалните неприятности.
	Той отново изсвири с Рога. Анана смушка сестрите, които напразно се опитаха енергично да протестират, през потрепващата арка на вратата. После само мина веднага след тях. Кикаха прибра Рога в торбата и скочи последен през вратата. От другата страна имаше полусферична стая. Подът и стените бяха покрити с непрозрачна светлинна завеса. Под краката си обаче усещаше гола и твърда скала.
	Она изпищя и се хвърли покрай Кикаха. Той протегна ръка да я хване. Тя се отдръпна като ужилена и се хвърли през светлинната пелена. Горната половина на тялото й беше изчезнала в нея, когато трептенето престана. От нея остана само част от робата й, дългите й крака с част от хълбоците и локва кръв. Елет изкрещя и се разрида на висок глас.
	Без никакво предупреждение те се озоваха на друго място — нещо като трап, издълбан в скалата. Леко приклекнал Кикаха се озърна, готов мигновено да използва лъчемета си. Погледът му огледа онова, което ги обкръжаваше. Не се виждаше нищо, което би могло да изисква незабавно действие в нападение или защита. В другия край на ямата стоеше някакъв мъж, но той бе вдигнал високо ръце в ясен жест на миролюбие.
	Кикаха отмести погледа си от него, за да довърши огледа на новия затвор, в който се бяха озовали. Представляваше квадратна дупка със страна дванайсет стъпки и поне десет в дълбочина. Над главите имаше парче синьо небе. Самото слънце не се виждаше, а сенките на огромната скала встрани от тях бързо се насочваха към отвора на дупката.
	Самата дупка беше може би на дъното, а може би и върху склона на бездънна пропаст. Двете й стени се издигаха под трийсет градуса спрямо хоризонта и по тях се забелязваха множество дупки и первази. Тук-там по склоновете се виждаха нарядко пръснато дребни дръвчета, които излизаха под четиридесет и пет градуса спрямо стените на пропастта. Широки петна зеленикав мъх покриваха части от скалата.
	Горещината извличаше влагата от тялото му като с магическа пръчка. Кикаха прецени, че околната температура клони към четиридесетте.
	Нямаше никакво време за губене. Той извади Рога от торбата и го наду. Седемте ноти отзвучаха, но в стените на каменната клетка не се появи никаква врата. Нямаше никакво съмнение, че Червения Орк ги бе заловил в капана си.
	Прибра отново Рога в торбата и се обърна към мъжа в другия край. Беше висок, красив и изглеждаше като на двайсет и пет години, макар че сигурно се бе родил поне преди век и половина, а може би и по-отдавна. Дългата му коса бе кестенява и здраво стегната в опашка. Кройката на дрехите му бе в стила на Повелителите отпреди много време. Нямаше никакво съмнение, че бяха направени в някоя от тоанските вселени. Нишките на материята, от която бе изработено сакото му, трептяха в зелено, червено, бяло, синьо и жълто, сякаш бяха цветни тръбички. Някога бялата му риза беше с твърда яка, отворена на шията. Панталоните му бяха от масленозелен плат и завършваха пристегнати на глезените му. Аленочервено триъгълно парче покриваше слабините му.
	На средния пръст на лявата му ръка имаше тежък сребърен пръстен. Той обвиваше пръста три пъти. Макар да бе зърнал пръстена още в първия миг след като бе погледнал мъжа, едва сега Кикаха можа да го разгледа по-подробно. Изненада се. Пръстенът беше във формата на люспестия странник. Подобната на насекомо глава на пръстена приличаше във всичките си детайли на главата на загадъчното същество от подземната гробница.
	— Ето че пак се срещнахме — каза мъжът на английски и се усмихна. Но Кикаха за пръв път чуваше такова произношение. — Казвам се Ерик Клифтън. На вашите услуги съм. И аз подобно на вас съм пленник на Червения Орк. Всъщност предполагам, че този отвратителен Повелител ви е довел тук против волята ви.

	7

	Елет виеше пронизително. Кикаха извика:
	— Стига си квичала! Мразеше сестра си, а като те слуша човек сега може да си помисли, че ти е била най-скъпото на този свят!
	Елет го изгледа със зачервените си очи, опитвайки се междувременно да потисне риданията си. После подсмръкна и каза:
	— Но аз обичах Она! Нищо, че двете понякога имахме несъгласия…
	— „Несъгласия“? И то „понякога“? — изсмя се той. — Та вие двете бяхте вплетени във възел от омраза и ненавист! И единствената причина, поради която не се бяхте избили досега бе, че всяка можеше да загуби някого, когото би могла да мрази!
	— Това не е истина — възрази Елет. Отново изхълца, после заключи: — Те не можеш да разбереш!
	— Не, и не искам!
	И той отново се обърна към Ерик Клифтън.
	— Аз пък съм Кикаха. Може да си чувал за мен. Това е Анана-Лъчезарната. Родена е в началото на войната срещу Черните звънари, което може би ще ти даде някаква представа колко е живяла. Ревлата е Елет — една от прочутите с коравосърдечността си дъщери на Уризен, макар на времето те да са били известни като състрадателните дъщери на Ахейния, съпругата на Уризен. Сигурно си чувал за тях. — Той замълча за малко и продължи: — Анана и аз те зърнахме за миг в летящия дворец на Уртона — Повелителя на изменчивия свят. Анана и аз доста се поизмъчихме с Уртона и Червения Орк по време на престоя ни в света на Уртона. Все пак успяхме да го убием. Орк беше затворник в двореца, но успя да избяга.
	— Питах се какво ли се е случило с вас — проговори Клифтън.
	— Подробностите ще научиш по-късно. Очакваме да чуем от теб как попадна сред тоанските вселени от Земята и как се озова точно тук. И най-вече откъде, по дяволите, имаш този пръстен?
	Докато говореше Кикаха оглеждаше стените на затвора им. Някаква мазна на вид субстанция ги покриваше.
	— Това е дълга история — отговори Клифтън. — Дали не е по-уместно заедно да помислим как да се измъкнем оттук, преди да се е появил Червения Орк?
	— Точно това правя в момента — каза Кикаха. — Но това не може да ми попречи да те изслушам. И все пак, придържай се само към най-същественото.
	Клифтън започна с това, че е роден някъде към 1780 година в Лондон, в семейство на много бедни родители. Баща му успял да се издигне благодарение на собствения си труд от положението на наемен работник до собственик на пекарна. Когато фалирал, той, жена му и шестте му деца били хвърлени в затвора заради неизплатени дългове. Баща му и три от децата умрели там от треска и системно недояджане. Майка му се побъркала и била изпратена в лудница. Не след дълго освободили него и останалите деца. Скоро след това четиринайсетгодишния му брат бил заловен и обесен заради кражбата на чифт обувки. По-малката му сестричка станала проститутка на дванайсет години и умряла на осемнайсет от сифилис и гонорея.
	Когато стигна до този момент в разказа си, Клифтън пое дълбоко въздух и очите му се замъглиха.
	— Толкова време мина оттогава, но както виждате аз все още се вълнувам от спомена за… Няма значение… както и да е…
	Имал късметът да бъде осиновен, макар и не напълно законно, от бездетно семейство. Това го спасило от депортиране за Австралия.
	— Макар че това можеше да бъде големия ми шанс да стана свободен и… кой знае… може би богат човек — въздъхна Клифтън.
	Човекът, който го отгледал, се казвал Ричард Дали.
	— Книжар и издател. Той и жена му ме научиха да чета и пиша. Запознах се с мистър Уйлям Блейк* — поет, гравьор, художник, — когато веднъж пастрокът ми поръча да му занеса една книга. Мистър Блейк…
	[* Реално съществувал английски поет и художник, чийто най-известни стихосбирки са „Песни за невинността“ и „Песни за опита“ — Бел.пр.]
	— Това наистина ли има нещо общо с основната история? — поинтересува се Кикаха.
	— О, да, и то в голяма степен. Просто не мога да го пропусна. Познаваш ли поезията на Блейк?
	— Чел съм някои от поемите му в гимназията.
	Ако си спомняше правилно, Блейк бил роден през 1757 и умрял през 1827 година. Бил крайно ексцентричен християнин, чиито представи за религията се различавали твърде силно от общоприетите по негово време. А може би дори от представите на кое да е друго време, включително това на Кикаха. Поне това му бе останало в главата от учителя по английска литература.
	Междувременно Клифтън му бе задал следващ въпрос:
	— А знаеш ли, че Блейк създава в поетичните си творби своя собствена митология?
	— Не.
	— В която има вплетени християнски елементи.
	— Е?
	— Дидактичните му и символистични творби представляват апокалиптични поеми, в които основните герои са богове и богини, които сам бил измислил или поне така твърдеше. Изобщо създал своя митология, божествата в която имали имена като Лос, Енитармон, Червения Орк, Вейла и Ахейния.
	— Какво? Ти… не, май не се шегуваш? — възкликна Кикаха. После се обърна към Анана: — Ти знаеше ли за това?
	Очите й се разшириха.
	— Да, разбира се, но само не ми се сърди. Тази тема изобщо не е повдигана в разговорите между нас, но сега мога да ти кажа, че се познавам с Блейк.
	— Познаваш Блейк? — Кикаха бе толкова смаян, че заекна. Но нещо му говореше, че тя казва истината. Историята около Блейк явно не я вълнуваше особено, но тя със сигурност би се спомнила, ако той бе споменал някога името му пред нея. — Ами… добре. Всичко е наред. Макар че се изненадах — и той подкани Клифтън: — Кажи ми как стана всичко това.
	— Мистър Блейк беше невероятно ексцентричен човек с мистични видения. Притежаваше най-дивите, най-блестящи и най-пронизващи очи, които някога съм виждал в някого. Лицето му бе като на елф… но от опасната разновидност. Според мистър Дали Блейк твърдял, че веднъж, когато бил дете, видял ангели на едно дърво и пророк Изекия в полето. А друг път в рамката на прозореца му се появило лицето на самия Бог. И ако го видиш и чуеш сам да разказва за тези неща, няма как да не повярваш, че историите са самата истина… Мистър Блейк посети мистър Дали няколко пъти, за да си купи книги на кредит. Досещате се, че беше невероятно беден. На два пъти неволно подслушах разговори между двамата, но основно говореше мистър Блейк. Мистър Дали беше прехласнат от мистър Блейк, макар да личеше че започва да се притеснява, когато мистър Блейк се отплесне в дивите си приказки. Но и с мен бе така. Този човек изглеждаше като обсебен от някаква странна сила, нещо не съвсем от нашия свят. Но само който е разговарял с него може да разбере какво искам да кажа… Както и да е, един следобед, мистър Блейк, чиито очи изглеждаха тогава по-диви от всякога, по-одухотворени, или може би по-проницателни — не бих могъл да преценя кое — каза на мистър Дали, че зърнал духа на една бълха. Просто не знам какво имаше предвид под бълха, защото в онова, което после описа, нямаше нищо, което да наподобява на бълха. То по-скоро приличаше на фигурата върху този пръстен, с тази разлика, че ръката му не държеше чаша, от която се пие кръв.
	И Клифтън вдигна ръката с пръстена.
	— Бълхата бе онова, което той обичаше да назовава „посещения“. Искам да кажа, че това бяха фигури на свръхестествени неща и същества. Макар че понякога той говореше за тях като за посещения от други светове.
	— Понякога той ги наричаше „еманации от непознати светове“ — вметна Анана.
	— А ти откъде си чула това? — поиска да узнае Кикаха.
	— Направо от самия Блейк. Както знаеш, след като Червения Орк създал вселените на Земята и на нейния двойник, той забрани на останалите Повелители да ги посещават. Но някои се осмеляваха да го правят и аз бях една от тях. Казвала съм ти, че съм била на Земята няколко пъти, макар да не съм споменавала кога и точно къде съм била. Когато живях в Лондон — между другото едно безкрайно интересно и едновременно с това отвратително място — аз се представях за богата френска аристократка. И понеже тогава се бях увлякла в колекциониране на най-доброто от земните примитивисти, отидох да посетя и Блейк. Купих няколко гравюри и скици в темперни бои от него, но го помолих да не казва на никого, че съм го направила. Нямаше никакъв шанс, че Червения Орк може да разбере за това, но аз не исках да рискувам.
	— И не си ми казала дори дума за всичко това? — обвини я Кикаха.
	— Знаеш как се развиха нещата и че просто никога не е ставало дума за тези неща. Не желая повече да слушам подобни обвинения!
	— Добре тогава — примирително се обади той, — но не мога да разбера как все пак е могъл Блейк да знае каквото и да е било за световете на тоаните.
	Клифтън отвори уста в опит да отговори, но тя го изпревари.
	— И ние тоаните, които знаехме за съществуването на Блейк, сме си задавали този въпрос. Има теория, че Блейк е бил ясновидец, който… как да се изразя?… някак се е настройвал към идеята, че има същества, които обитават други вселени. Притежавал е особена чувствителност, може би мозъчна, а може би своеобразно седмо чувство, за което нищо не ни е известно. Още повече, че никой друг землянин не е проявявал подобни качества. Най-малкото ние не сме чували за други като него, макар да има друга теория, според която земните ясновидци, а може би и някои земни луди…
	— Не желая да слушам за теории, освен ако нямат абсолютно пряко отношение към въпроса — заяви Кикаха.
	— Тогава само ще ти кажа, че ние просто не знаем — заключи Анана. — Но Блейк някак е приемал… видения?… прозрения?… за изкуствените джобни вселени. А може би още и за оригиналната тоанска вселена, а защо не и за онази вселена, която е предхождала тоанската. Във всеки случаи едва ли е случайност, че той е знаел точните имена на много Повелители, както и някои ситуации и събития, в които те действително са взели участие… И все пак неговите видения са били поизкривени и откъслечни. Без това да му попречи да ги използва като част от своята митология, примесена с елементи на християнската. Получената смес била напълно Блейковска, пълна с въображение и оформена от собствените му вярвания. Блейк може и да не беше съвсем с всичкия си, но дори в това отношение бе нещо изключително.
	— Хубаво — каза Кикаха. — Изглежда въпросният дух на бълха, всъщност е бил люспестия човек, който и ние видяхме в странната гробница. Никой от тоаните не знае за него, но Блейк го е видял.
	— Очевидно.
	— Забележително!
	— Всички вселени и всичко в тях е забележително — отбеляза Анана.
	— Май някои неща са по-забележителни от другите — поправи я Кикаха и посочи пръстена: — Ами това, Клифтън? Как се сдоби с него?
	— И как попадна в световете на тоаните? — допълни въпроса Анана.
	Клифтън поклати глава.
	— Това е най-странното нещо, което някога се е случвало на един землянин.
	— Съмнявам се, че е възможно да има по-странен начин от този, по който аз попаднах в света на нивата — възрази Кикаха.
	— Имах известни способности да рисувам — започна Клифтън. — Направих скица на духа на бълхата, следвайки описанието на мистър Блейк. Показах я на един приятел — Джордж Пю. И той като мен бе израсъл на улицата, джебчия, но едновременно с това пръдньодушец на един бижутер на име Робърт Скарбъроу.
	— Какъв пък е сега този пръдньо…? — възмути се Кикаха.
	— Прислужник — поясни Анана. — Който следва отблизо господаря си, когато той излезе на улицата.
	После Клифтън продължи:
	— Пю показа скицата на своя господар, мистър Скарбъроу, без да споменава откъде я има. Мистър Скарбъроу бил толкова запленен от нея, че се обадил на някой си Лорд Рейвън — свой клиент и богат шотландски благородник. Та, Лорд Рейвън толкова силно се заинтригувал, че поръчал изработването на пръстен, основаващ се рисунката, която Скарбъроу услужливо му оставил. Пръстенът бил изработен, но така и не бил предаден на клиента, защото го откраднали. — Клифтън направи пауза, за да вдигне пръстена и да му се полюбува. После продължи: — Приятелят ми Пю беше от бандата, която го открадна. Даде ми го да го скрия, понеже господарят му се съмняваше в него. Аз от своя страна не исках да имам нищо общо с него, макар че за да бъда искрен ще призная, че в главата ми се въртяха мисли как да остане завинаги в мен. Е, тогава още не бях толкова честен, колкото очакваха от мен да бъда богатите хора, при които живеех, но и ти едва ли щеше да бъдеш, ако беше на мое място и с моето минало.
	— Не мога да ти бъда съдник — успокои го Кикаха.
	— Пю ми спомена, че само той знаел в кого се намира пръстена за временно съхранение. После го убиха, докато се опитваше да избяга на полицаите. И така, въжделенията ми се сбъднаха — пръстенът остана мой. Не смеех и да помисля да го продам, преди да изтече много, много време. Полицаите разполагаха с достатъчно добро описание и всеки опит да се продаде можеше да завърши фатално… И тогава, в един хубав летен ден, се случи онова, което ме запрати буквално през глава из тези светове, за да се озова накрая пленник в тази дупка. Без да имам и най-смътна представа какви са плановете на Червения Орк по отношение на мен… на нас.
	В далечината отекна тътена на гръмотевица. С неочакваността на танкова атака откъм запад се понесоха тъмни облаци. Само след няколко секунди чистото небе се скри зад тях и над отвора на дупката засвири вятър. Въздухът, нахлуващ в тясното пространство прогони лепкавата горещина и разхлади плувналото в пот голо тяло на Кикаха.
	— Ще чуем останалото от историята ти по-късно, Клифтън. Сега трябва да се измъкнем оттук.
	Анана нямаше защо да го пита за причината, която налагаше така бързо да се измъкнат. Тя добре си представяше какво може да стори един порой, изсипващ се в тази пропаст.
	Кикаха беше обмислял идеята да използват лъчеметите, за да изрежат с тях канал от дъното на трапа под четиридесет и пет градуса към повърхността. Това би им дало някакъв шанс да се избягат. Но изведнъж се оказваше, че не разполагат с времето, което реализацията на този план изискваше.
	Кикаха даде заповедите си. Двамата мъже се изправиха един до друг с лица близо до северната стена на трапа. Анана, която беше много силна и жилава, се изкатери по тях и стъпи с единия си крак на дясното рамо на Кикаха, а с другия — на лявото на Клифтън. Елет вече се бе успокоила достатъчно, за да им се притече на помощ. Най-лека от всички, но достатъчно атлетична, тя без никакво затруднение се изкатери на раменете на Анана. Тънкото въже от торбата на Кикаха беше омотано около кръста й. Няколко секунди по-късно тя им извика отгоре:
	— Ръбът е прекалено плъзгав и не мога да се хвана здраво за него.
	— А какво виждаш оттам? — попита я той. — Има ли нещо, на което да метна кука?
	— Абсолютно нищо! — в гласа на Елет се долавяше нескривано отчаяние. Следващите й думи потънаха в грохота на ударилата наблизо светкавица. Тя изкрещя изплашено и падна назад върху Анана. В последния момент успя все пак да се извърти като котка и се приземи, пружинирайки на крака.
	Анана слезе след нея и попита:
	— Какво се опитваше да ни кажеш??
	Отговорът на Елет отново бе заглушен от гръмотевица. Първите капки паднаха върху тях. Тогава тя извика:
	— Видях страхотен порой да се изсипва върху склоновете на планината! Ще се издавим!
	— Може би — ухили се Кикаха. — От друга страна може да се окажем в състояние да изплуваме оттук.
	Гласът му прозвуча с повече оптимизъм, отколкото чувстваше.
	— Червения Орк едва ли би ни затворил тук само и само за да се удавим! — извика Елет.
	— Че защо не? — учуди се на твърдението й Анана.
	— Кой знае дали не е пропуснал възможността от порои — усъмни се Кикаха. — Може да е избрал това място по някакви специални съображения, но да не е минавал насам по време на силен дъжд.
	В дупката се бе спуснала тъмнина, може би не чак толкова гъста колкото в полунощ, но все пак доста по-плътна отколкото при здрачаване. Вятърът се бе засилил и бе станал чувствително по-студен, макар да бе ясно, че все още не е задухал с пълна сила. Внезапно върху тях се стовари водна струя. Над главите им се запреплитаха шпагите на ослепителни светкавици. Няколко минути по-късно през ръба на дупката започна да се стича вода. Нивото бързо се покачи до глезените на Кикаха.
	— Елитрия, Господарке на Сребърните стрели, спаси ни! — извика Елет.
	Висока вълна студена вода се преля в дупката и събори всички на пода. Преди да успеят да се изправят на крака, втора по-голяма вълна ги удари безмилостно. Миг по-късно нахлу и третата — предвестница на предстоящото наводнение.
	Кикаха беше забит в стената. Едва не загуби съзнание, но си наложи да изплува нагоре, макар да не бе напълно сигурен къде точно се намираше може би спасителното „нагоре“. Когато ръката му се удари в камък той разбра, че бе плувал надолу. А може би и хоризонтално, така че бе стигнал до отсрещната стена.
	Някой се блъсна в него. Опита се да го улови, но пръстите му изпуснаха тялото. След това стихията го понесе и заблъска без посока. Загуби представа за времето. И точно когато помисли, че или трябва да поеме глътка въздух в дробовете си, или те ще се пръснат, главата му изплува на повърхността. Успя да поеме живителната глътка миг преди отново да бъде всмукан надолу. За част от секундата бе зърнал някаква грамада отдясно, нещо по-тъмно от тъмнината, която го обгръщаше.
	„Трябва да е планината“, мина през главата му. „А това означава, че съм изплувал от дупката“.
	Отново заплува в тъмнината. Ако междувременно не се бе преобърнал във водата, би трябвало да се издига към повърхността. Шансовете му да оцелее бяха нищожни, понеже всеки миг можеше да се забие в склона. Продължи да се бори и неочаквано дори за самия него главата му отново изскочи отгоре. В следващия миг една вълна го плесна през отворената уста и я напълни с вода. Кашляйки до задавяне той успя да изхвърли обратно погълнатото.
	Беше напълно безсмислено да вика. Гръмотевиците трещяха наоколо и сякаш проклинаха земята. Никой не би могъл да го чуе, а дори да го чуеше, какво от това?
	Едва сега осъзна, че е заплашен от електрически удар. Светкавиците се забиваха във водата. В кратките им проблясъци успя все пак да се ориентира, че течението го носи покрай каменна стена, толкова висока, че дори светкавиците не можеха да осветят върха й.
	Дочу накъде напред тътен, по-оглушителен дори от този на гръмотевиците. Водопад? Миг по-късно той прелетя през ръба и се понесе надолу без дори да знае от каква височина. Когато удари разбеснялата се на дъното река и бе понесен от водите й, той бе толкова замаян, че практически не осъзнаваше какво се бе случило. Когато се окопити разбра, че се намира в горната част на огромен водовъртеж, истински Малстрьом. Стихията го завъртя веднъж, после втори път, след това той се удари в нещо твърдо.
	Когато пак се свести, разбра, че горната половина на тялото му лежи върху някаква скала. Краката му бяха още в потока, който немощно се опитваше да го увлече със себе си. Светкавиците продължаваха да раздират тъмнината, но удряха далече от него.
	Остана така да кашля и да се дави. Когато възстанови дишането си изпълзя, надмогвайки болката, нагоре по каменния склон. Лицето, краката, коленете, ребрата, дланите, лактите, бедрата му и дори члена му го боляха сякаш някой го бе одрал с нож. Болката беше прекалено силна, за да може да изпълзи достатъчно нависоко. Претърколи се по гръб. Околността за миг се освети от поредната светкавица. Намираше се върху триъгълна каменна плоча, която беше потопила върха си в бушуващата река. В горната си част плочата преминаваше в издигаща се Бог знае докъде каменна стена.
	Отново се обърна, простена от болка, седна и погледна нагоре. Следващата светкавица услужливо освети част от стената над него. Беше на някакви си петдесетина крачки. Стичащият се по нея поток, който в началото на дъжда сигурно е бил опустошителен, сега представляваше обикновен ручей.
	„Отново късметът на Кикаха“, помисли си той. „Някой ден обаче…“
	Изправи се на крака и клатейки се закрачи през невзрачния водопад под каменната стена. Там седна отново. След малко пороят и светкавиците се отдалечиха от каньона. Необяснимо как, въпреки студа и влагата, той заспа. Когато се събуди вече беше ден. Минаха часове и слънцето се подаде зад ръба на високата сякаш до самото небе пропаст. Стори му се, че е дори още по-дълбоко отколкото докато беше в дупката.
	— Анана! — извика той без особена надежда.
	Оборудването му и повечето му оръжия бяха изчезнали. Все още разполагаше с колана си и окачения на него лъчемет. И торбата с Рога на Шамбаримен не се бе откъснала по някакво чудо. Усмихна се злорадо, защото истината бе, че беше готов да се раздели дори с ножа си и лъчемета, но да запази Рога.
	Когато слънцето стигна зенита си, той вдървено се изправи на крака. Бурята беше разхладила въздуха, но още утре топлината отново щеше да стане трудно поносима. Трябваше по някакъв начин да се изкатери до върна на бездната. Мина няколко пъти по цялата височина на основата на каменната стена. Когато намери поредицата пукнатини, издатини и растения, които да му помогнат, той започна да се катери нагоре. Ръцете го боляха, а четири от пръстите му бяха със смъкната кожа. Скърцайки със зъби и стенейки от болка, той се изкачи на около осемдесет стъпки над реката. Пороят беше престанал да се стича отгоре по стената. На петдесетина стъпки над себе си той видя края на голямо гнездо, което се издаваше навън от тесен перваз.
	Може би в него имаше яйца, които ставаха за ядене.
	Когато накрая се добра до гнездото, разтреперан и отмалял, видя, че то беше направено от стръкове и клонки, слепени с някаква отдавна изсъхнала субстанция. Вътре се мъдреха четири бледоморави яйца, всяко към два пъти по-голямо от кокоше. Огледа се, за да се увери, че майката не е наблизо. После прободе яйцата с върна на ножа си и изпи каквото бе останало от жълтъците им. След това разчупи черупките и намери ембрионите на малки пиленца. Изяде и тях сурови, отделяйки само главичките и крачетата.
	Почина си малко и се изправи с намерение отново да закатери нагоре. В същия момент се разнесе пронизителен писък. Рязко се извърна. Мама Птица се бе върнала у дома и бе толкова разярена, че пусна подобния на заек труп, с който бе долетяла. Телцето падна, но той не го видя да потъва в реката, защото бе зает да се бори за живота си. Небесносинята птица, малко по-голяма от плешив орел, се стовари с цялата си тежест в него. Той заби ножа си, но не преди клюнът й да разпори ръката му, а ноктите й да се забият дълбоко в гърдите му.
	Малко преди това си бе помислил, че едва ли е възможно да изпитва по-силна болка. Оказваше се, че е сбъркал. Възможно бе.
	Оскуба птицата, изкорми я и изяде част от нея. Прекара остатъка от деня и цялата нощ на тесния перваз. За щастие нощният въздух бе топъл.

	* * *

	Дванайсет дни по-късно стигна до върха на пропастта. Беше ял няколко пъти, но не много. Въпреки регенеративните способности на тялото му, все още го измъчваха десетки синини и ожулвания. Но те бяха скорошни.
	Изтегли се на мускули, но не без да провери неколкократно, че горе няма никаква опасност. Там легна по гръб, дишайки дълбоко. Няколко минути по-късно се изправи.
	Летателният апарат сякаш се материализира от въздуха и може би наистина бе така. Беше сребрист и блестящ. Представляваше цилиндър, затворен с по един конус откъм двете му основи. Под прозрачния похлупак в по-близкия до Кикаха край се виждаше кабина, която стигаше до средата на цилиндъра. В двата края стърчаха радиално по два метални пръта с предназначение да стабилизират апарата, когато се намираше на земята.
	Летящата лодка кацна и предната част на прозрачния капак се вдигна. Мъжът от предната седалка слезе и закрачи към Кикаха, който бе успял да се задържи изправен на разтрепераните си крака.
	Пилотът беше висок и мускулест, лицето му бе красиво, вълнистата му коса се спускаше до раменете и беше бронзовочервена. Беше облечен в халат на черни и бели райета, който стигаше почти до глезените му. На обшития с много скъпоценни камъни колан висеше кобур. Беше празен, защото лъчеметът вече се намираше в ръката на мъжа.
	Той се усмихна широко, разкривайки ослепително белите си зъби.
	После проговори на тоански:
	— Кикаха! Ти наистина си забележителен човек, щом успя да оцелееш! Изпитвам към теб уважение, толкова дълбоко, че ми се иска да ти отдам чест и да те оставя да си вървиш по пътя! Но…
	— Ти си пълен с най-различни „но“, Червени Орк — отговори Кикаха. — Да не говорим за другите по-гадни неща, с които си пълен…

	8

	Подчинявайки се на заповедта на тоана, Кикаха бавно свали лъчемета и ножа си и ги хвърли на десет крачки пред себе си. После крайно неохотно хвърли и калъфа и Рога на място, непосредствено до оръжията. С почервеняло от радостна възбуда и триумф лице Червения Орк вдигна калъфа с дясната си ръка.
	После направи жест със своя лъчемет:
	— Обърни се с гръб към мен, вдигни ръце право нагоре и се отпусни на колене. Остани така, докато не ти кажа.
	Кикаха се подчини, но мозъкът му не спираше да пресмята какви са шансовете му за успех, ако скочи на крака, изтича до ръба на пропастта и се хвърли в нея. Може би щеше да излети достатъчно надалеч, за да избегне скалните издатини и да се приземи в реката. Дали тоанът щеше да бъде в състояние да го простреля преди да е стигнал до пропастта?
	Отговорът на първото беше „не“, а на второто „да“. Всъщност беше истинска лудост дори да си помисли за подобен план. И все пак дали не беше по-добре да умре, опитвайки това, отколкото да се примири с онова, което Червения Орк му готвеше.
	Така и не чу никакви стъпки. Но долови леко изсъскване и някакво докосване до гърба. Когато се свести, намираше се на задната седалка на летящия апарат. Омотан бе с дълго лепкаво въже, привързано за облегалката. Китките му също бяха пристегнати, както и глезените. Главата го болеше, устата му беше суха. Когато погледна навън разбра, че летяха в северна посока поне на хиляда стъпки височина.
	Червения Орк седеше пред пулта за управление и гледаше към екрана на монитора, поставен малко встрани и над него. На него се виждаше самият Кикаха. Той стана, постави летателният апарат на автопилот и се отправи назад по тясната пътечка между двете редици седалки.
	След малко вече стоеше изправен над пленника си.
	— Винаги досега си се изплъзвал от подобни ситуации — проговори той. — Но сега това е краят на пътя за тебе.
	— Е, все още съм жив — дрезгаво се обади Кикаха.
	— Да, и това може да продължи още доста дълго. Но на теб ще ти се иска да си мъртъв. Не знам. Истината е, че още не съм решил какво да правя с теб.
	Кикаха отново погледна през борда и видя пропастта, по чиито стени се бе изкатерил… а може би някоя друга пропаст. В това място тя беше широка поне четиридесет мили и беше толкова дълбока, че дъното й не се виждаше. Това едва ли можеше да се обясни само с въздействието на ерозията. По-скоро някога на това място се бе разразил ужасяващ по мащабите си катаклизъм.
	Червения Орк явно се досети какви мисли минаваха през главата му. Той пак проговори малко изненадващо:
	— Тази планета се казва Уанзорд и е създадена от Апирмазул. Баща ми Лос и аз се срещнахме тук в битка. Лос притежаваше оръжие с разрушителна сила. Не знам как беше попаднало в ръцете му. Най-вероятно го беше намерил я някоя древна гробница. Както и да е… той реши да го използва срещу мен и моите сили, с което ме принуди да се телепортирам, изоставяйки войните си. Пропастта под нас е резултат от действието на това оръжие.
	— И какво се стана с него? — поинтересува се Кикаха. Гласът му излизаше все така дрезгав.
	— Ами… баща ми спечели онази битка. Но при една атака срещу неговата армия аз успях да сложа ръка върху опустошителя, както го наричаха. Но трябваше сам да унищожа това древно оръжие. Късметът ми изневери… налагаше се да отстъпя, а не исках да го оставя отново в ръцете на баща ми. Така че го взривих… И все пак, както вероятно си научил, крайната победа беше моя. Плених баща си. Подложих го на мъчения, докато се наситих и след това го убих. Много преди това, още когато успях да го спра да не убие майка ми, вече му бях отрязал тестисите и ги бях изял. Макар че трябваше да го убия. Защото когато тестисите му регенерираха, той подхвана с всички възможни средства война срещу мен… Накрая спечелих, изгорих тялото му, размих пепелта му в чаша с вино и я изпих. На следващия ден той изчезна през тоалетната, смит от силна струя вода.
	Червения Орк се изсмя лудешки. „И наистина е луд“, помисли Кикаха. Въпреки рационалните си действия, когато става дума за повечето неща. И не само това, ами е и безкрайно лукав.
	— Много интересно и безкрайно информативно — каза Кикаха. — И все пак какво стана с Анана, Клифтън и Елет?
	Червения Орк се усмихна, разкривайки с какво удоволствие ще разкаже случилото се на своя пленник.
	— Докато ти се мъчеше да се измъкнеш от пропастта, аз се захванах да открия другите. Тялото на Елет намерих върху голяма скала след спирането на потопа. Лицето й бе разбито, в едната страна на главата й се виждаше дупка, а скалпът й бе направо отнесен. Беше останало достатъчно руса коса, за да я идентифицирам без никакво съмнение. Това е краят на двете коравосърдечни дъщери на Уризен. Едва ли някой ще скърби за тях… Клифтън най-вероятно е погребан под тонове тиня и чакъл. Край и на него. Беше в дупката, защото явно е попаднал в една от резонансните ми вериги. Бил е насочен към същия краен пункт, в който се озовахте ти и спътничките ти. А самата дупка и завършващата в нея резонансна верига са дело на Ололотон още от не знам кога. Разбираш, че в един момент станаха моя собственост. Неговият замисъл бе това да служи като универсален капан за който и Повелител да се появи. Е, аз залових англичанина. Почти бях забравил за него след последната ни среща в летящия дворец на Уртона на неговата планета. Всъщност сега си спомням, че ние с Уртона се измъкнахме от там заедно с вас. Какво се случи с него?
	— Уртона намери смъртта си веднага след като се измъкнахме от двореца му и се прехвърлихме в света на нивата. Би могло да се каже, че стана жертва на собствената си хитрост. Изигра ме, така че в крайна сметка не падна от моята ръка.
	— А! — повдигна вежда Червения Орк. — Още един от древните Повелители е мъртъв. Това ми навява лека тъга, но само защото аз исках да бъде онзи, който ще го убие. Той беше съюзник на баща ми и аз го бях включил в черния списък.
	— Ами Анана? — По устните на тоана пробяга едва доловима усмивка. Той разбираше, че Кикаха усеща, че цялото това бавене има за цел да го измъчи допълнително. — Анана? Да, за нея става дума!
	Кикаха се бе наклонил напред, подготвяйки се за лошите новини. Но Червения Орк каза:
	— Очаквах, че и Она ще се хване в капана, но сега съм принуден да предположа, че нещо й се е случило докато е пътувала с вас. А може би е успяла да избяга, докато сте обикаляли по Алофметбин?
	— Умря, опитвайки се да избяга. И така, какво стана с Анана?
	— Може би се питаш как точно бяхте заловени. Искам да те уверя, че тази задача бе по силите само на мен. Като се имат предвид много затруднения и малкото време, с което разполагах, за да се сдобия с каквото ми бе нужно, никой друг не би могъл да се справи. За щастие резонансната верига, в която бяхте заловени и която първоначално бе задействана от Ололотон, е била програмирана с тридневно закъснение, преди да ви препрати по-нататък. Това ми даде времето да донеса необходимото ми оборудване със самолет през врата в моята база. Вярвам, чувал си за Ололотон?
	— О, Господи! — възкликна Кикаха на английски. След това отново превключи на тоански: — Искаш да покачиш градуса на напрежението, нали? Може и да си живял цяла вечност, но в някои неща си направо като недоразвито дете!
	— Е, готов съм да призная, че не мога да се издигна над това да си доставям удоволствие от някои дреболии. Когато си безсмъртен, след известно време установяваш, че интервалите между удоволствията стават все по-дълги, а самите те — все по-кратки. Така че и най-дребните удоволствия са добре дошли, особено когато не са очаквани! — Той направи пауза, посрещайки яростния поглед на Кикаха без да мигне с клепач. — Ололотон? — попита накрая той.
	— Бяхме на неговия свят — Планетата на Триногите — Отговори Кикаха. — Знаеш много добре това.
	— Сега вече го знам — поясни Червения Орк. — Допреди да ми го кажеш, само го подозирах. Нямаше как да бъда сигурен. Уверен бях единствено в това, че ако напуснехте света на Ололотон през единствения съществуващ изход от онова място, ще попаднете в резонансната верига, заложена от него. Когато преди много години превзех двореца му и го убих, аз изучих схемата на неговите врати и си я записах във файл, който допусках, че един ден може да ми бъде полезен. Така и се оказа! Много малко, наистина малцина са Повелителите, които могат да се похвалят с подобна предвидливост. А може би няма други освен мен!
	Надувай се, надувай се, мислеше си Кикаха. И все пак беше му интересно да разбере по какъв точно план бе действал тоанът.
	— Елет и Она се оказаха много умни. Успяха да избягат от затвора на моята база, докато аз отсъствах. Подозирам, че са подкупили пазачите, но не разполагах с време, за да ги подложа на мъчения и да разбера каква е истината. Убих ги до един. Оставаше съмнението, че корупцията е плъзнала навсякъде. Така че изпразних двореца си от прислуга. Е, не убих и децата им. Просто се уверих, че ще бъдат осиновени от едно от местните племена.
	„Значи, просто така“, помисли си Кикаха. „Измъчваш и убиваш, а после сам се поздравяваш за проявена човещина“.
	— Отне ми известно време да проследя сестрите до тази планета, а после и да ги открия. Намерих ги да бродят полуумрели от глад и напълно обезсърчени в същата гора, в която и вие се натъкнахте на тях. Вместо да ги убия на място, както им бях обещал, аз взех решение да ги използвам срещу теб и Анана. Те бяха толкова ужасени, че не знаеха какво да мислят: щях ли наистина да ги оставя живи, ако обещаят да ми сътрудничат… или щях да наруша думата си? Прикрепих към тях гарван и оромот, които трябваше да ви държат под око, когато се появите, а също и да следят сестрите да не ме предадат. На съгледвача и оромота обещах значителна награда, когато всичко приключи успешно, но и заплаших със смърт, ако дори опитат някаква измама. Аз…
	— Анана и аз знаем за тази история — прекъсна го Кикаха. — Убихме и двамата.
	Лицето на Червения Орк почервеня. Той разгневен извика:
	— Не си позволявай да говориш, ако не съм ти дал разрешение!
	Едва когато се успокои той продължи разказа си:
	— Бях изправен пред проблем. Ти притежаваше Рога или поне се налагаше да приема, че той все още е в теб. Рога е в състояние да промени настройката на една резонансна верига. С негова помощ ти би могъл да избягаш, дори ако първоначално бъдеш заловен от такава. В един момент алармените системи, допълнително подвключени от мен към веригата, се задействаха и сигналите им постъпиха в моята база. Разбрах, че ти и Анана сте намерили изхода от планетата на Триногите… Схемата на резонансната верига, която така предвидливо бях взел от двореца на Ололотон, показваше, че една от кратките ви спирки, макар и само за няколко секунди, ще бъде на Алофметбин. Заложих на това, че вие ще разпознаете пейзажа и ще избягате от зоната на действие на вратата, преди тя да ви е препратила напред по веригата. Или че ще задействате Рога в този момент и той ще неутрализира действието на вратата. Предпочитах да се озовете по-наблизо до сестрите, но се налагаше да се примиря с положението на нещата такова, каквото бе то. И естествено не бих могъл да знам дали непосредствено до вратата има дефект в тъканта на континуума… Поради тази причина не можех да построя клетка на това място, за да попаднете в нея веднага след като излезете от веригата. Защото ако там имаше дефект, едно просто надуване на Рога щеше да отвори проход в тъканта, през който вие щяхте да избягате. Вероятността за това бе едно към едно.
	Кикаха отвори уста за да зададе въпрос, размисли и я затвори.
	— Знаех, че щяхте да се отправите по най-бързия начин към най-близката врата — онази в канарата. Да, имах късмет, признавам. Ололотон беше посетил тази планета няколко пъти, докато Улф е бил неин Повелител, беше открил четири от вратите и ги бе нанесъл на картата. И пак той бе онзи, който свърза вратата в канарата с дупката, в която попаднахте.
	Кикаха прочисти гърлото си и се осведоми:
	— Може ли да говоря?
	Червения Орк небрежно махна с ръка, позволявайки.
	— Какво стана с Анана?
	— Аз имам за разказване една история! — отговори с остър глас тоанът. — И то не каква да е, а такава, която ще ти разкрие срещу какво си се опълчил! Сега млъквай! Сигурно Ололотон е изкопал шахтата малко след катаклизма, предизвикан от задействането на машината за унищожение, озовала се в ръцете на баща ми, по време на моята военна кампания срещу него на Уанзорд. Аз намерих тази шахта преди много време, когато бях дошъл за кратко тук. Харесваше ми да се прокрадвам из вселените и да събирам информация, която след време би могла да ми потрябва. Макар никога не знаеш кога точно това може да се случи… И тогава вие изчезнахте от веригата за няколко часа, но това стана много скоро, за да бъдете вече на островчето… — Той помълча, размишлявайки и после заключи: — Използвал си Рога, за да се измъкнеш от веригата, преди да си бил прехвърлен на островчето, разбира се. И след това отново сте попаднали в нея?
	Кикаха кимна. Той не виждаше как тоанът би могъл да се възползва от информацията за съществуването на люспестия чужденец, но от общи съображения не възнамеряваше да му казва. Никога не издавай нищо доброволно, защото някога може да съжаляваш за това.
	— Малко са нещата, които могат да ме разтревожат — продължи тоанът, — но съм готов да призная, че когато изчезнахте, не бях на себе си. Реших все пак да се придържам към първоначалния си план. Възможно бе в стените на килията да съществува дефект. Свирваш с Рога и се изпаряваш оттам. Не беше особено вероятно, но не можех да поема такъв риск. Затова монтирах генератор наблизо — невъзможно бе да се види от дъното на килията — и го програмирах да създаде еднопосочна врата за цялата зона около килията и непосредствено под каменния й под. Докато този еднопосочен щит се намираше, където го бях поставил, дори Рога не би могъл да отвори възможно изтъняване в континуума.
	Червения Орк замълча.
	— Мога ли? — изграчи Кикаха. Устата и гърлото му бяха много сухи, но той никога нямаше да се унижи да проси от тоанът глътка вода.
	— Давай.
	— Защо не изчака някоя нощ, докато бяхме още в гората или дори по-късно на равнината, и не се спусна с летателния си апарат, за да ни отвлечеш, вместо да следваш този толкова сложен план?
	— Защото аз никога не рискувам, ако не съм принуден да го направя. Ти винаги би могъл да използваш Рога и да се измъкнеш през някой неизвестен дефект в континуума. Докато веднъж озовал се в пещерата, оттам не би могъл да избягаш. Дори Рога не би могъл да ти помогне.
	— И все пак не си се сетил за възможността да стане наводнение — напомни му Кикаха.
	Лицето на тоана отново почервеня.
	— Никога не съм оставал на тази планета достатъчно дълго, за да видя какви порои се изсипват тук — извика той. — Тази планета е толкова суха! Никога преди не съм виждал и едно облаче!
	Кикаха не каза нищо. Не искаше да дразни тоана до степен, в която би му сторил нещо лошо, като например да му извади око с лъчемета си. А може би и нещо още по-лошо.
	— Ето така! — каза Червения Орк вече по-спокойно. — Сега имам и премия! Англичанинът… Клифтън явно е успял да избяга от летящия дворец на Уртона. Хванал се е в един от капаните ми в някой от другите светове и се е озовал направо в килията тук. Всичките ми най-трудни за залавяне врагове — с изключение на Улф и Хризеис — се хванаха в мрежата като риби!
	— Улф? Хризеис? — прошепна Кикаха.
	— Да, Улф и Хризеис! — изрева Червения Орк. Гласът му прозвуча толкова силно в ограниченото пространство на кабината, че Кикаха отново се стресна. — Те избягаха! Измъкнаха се! Трябваше да се занимая с тях веднага щом ги залових!
	— И сега не знаеш къде са, така ли? — тихо попита Кикаха.
	— Някъде на Земята! — извика тоанът, размахвайки неконтролируемо ръце. — А може и да са се измъкнали през някоя от вратите кой знае къде! Няма значение! Пак ще ги хвана! И този път…! — Той спря, пое дълбоко въздух и се усмихна: — Добре, сега можеш да престанеш да бъдеш щастлив от съдбата им. Защото намерих Анана!
	Кикаха усети, че Червения Орк очаква от него да го попита за нея. Вместо това той стисна челюсти. Тоанът така или иначе щеше сам да му разкаже.
	— Тялото на Анана… онова, което бе останало от него, се подаваше изпод малка скала! Оставих я на лешоядите!
	Кикаха стисна клепачи, преборвайки се с тръпката, която пробяга по тялото му. Усети в гърдите си болка, сякаш там я центъра се беше забило копие. Но Повелителя можеше и да го лъже.
	Когато почувства, че е достатъчно спокоен, за да говори без гласът му да потреперва, той попита:
	— Донесе ли главата й, за да ми я покажеш?
	— Не!
	— Снима ли тялото й? Не че ще повярвам на снимка!
	— Защо да правя такива неща?
	— Тогава си ме излъгал!
	— Но ти никога няма да си сигурен в това, нали?
	Кикаха не отговори. Тоанът изчака няколко минути пленникът му да каже нещо и после се върна при пилотската седалка.
	Кикаха пак хвърли поглед навън. Макар под тях вече да нямаше пропасти, те летяха над повърхността на свят, който бе напълно лишен от почва и растителност. Въпреки опустошението тук-там се виждаха стръкове на новопокълнали растения, които бяха намерили как да се закрепят. Освен това той вече знаеше, че и някакви птици бяха съумели да оцелеят, а можеше да се предполага, че и други животни са се спасили след апокалиптичния катаклизъм. Може би дори бяха останали и разпокъсани групички хора. Ако бе така, те сигурно гладуваха много.
	Почувства, че е разгневен повече от обикновеното на арогантността и презрението, с което Повелителите се отнасяха към живота на другите.
	Беше истинско чудо, че Анана толкова подчертано се отличава от себеподобните си.
	След десетина минути летателният апарат намали скоростта си и дори увисна за няколко секунди във въздуха, преди да започне бързо да се спуска. После се приземи на разяден каменен монолит, който се издигаше под трийсетградусов наклон спрямо хоризонта. В основата му се виждаше червеникава канара, чиято форма слабо напомняше главата на мечка. Тоанът изстиска няколко капки синя течност от малък контейнер върху част от лепкавото въже. Миг по-късно въжето стана гладко и бързо се разхлаби благодарение на енергичните усилия на Кикаха. Но връзките на китките му останаха както си бяха.
	Той слезе от самолета. Тоанът издаде команда отворът в обшивката да се затвори и показа на Кикаха да върви към канарата. Когато се приближиха достатъчно той изрече кодова дума и част от страничната стена на канарата заблестя в червени и виолетови ленти. Тя бяха толкова ярки, че Кикаха не можеше да задържи погледа си върху им, без да го заболят очите.
	— Напред! — нареди Червения Орк.
	Кикаха пристъпи през вратата и се озова в малко затворено помещение вътре в канарата. Буквално в следващия миг се намираше в голяма лишена от прозорци стая със стени от зеленикав мрамор, пищно обзаведена с килими, драперии, столове, дивани и статуи. Няколко секунди по-късно част от изглеждащата на външен вид непроницаема стена се разтвори и Червения Орк влезе в стаята.
	— Седни на онзи стол — и той посочи с лъчемета.
	Когато пленникът му се подчини, Червения Орк седна на стол непосредствено срещу Кикаха. Усмихна се, облегна се и протегна напред крака.
	— Намираме се в едно от тайните ми убежища на Земя-2.
	— И?
	— Не си ли гладен? Можеш да се храниш, докато обсъдим някои неща.
	Кикаха знаеше, че ще бъде глупаво да откаже храна, просто защото му е предложена от враг. Имаше нужда от енергия, за да се освободи, ако изобщо се стигнеше до това, а той нямаше никакво съмнение, че ще направи всичко възможно да се измъкне. Въпросът беше не „ако“, а по-скоро „кога“.
	— Да — отговори той.
	Орк изглежда вече бе дал някакъв сигнал или просто се бе досетил, че пленникът му няма да откаже да яде. В стената се отвори двойна врата. През нея мина жена, тикаща пред себе си количка, отрупана с чаши, покрити съдове и прибори за хранене. Беше чернокоса красавица с кафяви очи. Препасана се със сребрист колан, от който се спускаше не по-дълга от една стъпка ветриловидно нагъната ивица от същата материя като колана. В косата й беше втъкнато перо. Тя докара количката до една от масите, поклони се на Червения Орк, прехвърли храната и питиетата на масата и се отправи обратно с количката към вратата, поклащайки ритмично бедра. Вратата се затвори след нея.
	— Можеш да имаш не само най-добрите неща за ядене и пиене на тази планета, но също и нея — обясни тоанът. — Както и други все така красиви и еднакво добри в изкуството да доставят удоволствие с телата си. Разбира се, само ако приемеш предложението ми.
	Кикаха изви въпросително вежди. Предложение? Изглежда Червения Орк имаше нужда от помощта му в някакъв още неясен проект. И понеже самият той не можеше да бъде причислен към онези, които отстъпват пред опасността, май ставаше дума за нещо, което граничеше със самоубийство.
	Кикаха вдигна свързаните си китки и посочи с пръст към масата. Червения Орк му нареди да вдигне ръцете си достатъчно високо и да ги раздалечи колкото е възможно повече. Кикаха се подчини. Между китките му се отвори междина, не по-широка от един пръст.
	— Не мърдай — предупреди тоанът и изтегли лъчемета си с толкова бързо и плавно движение, че окото едва можеше да го проследи. Жълт лъч разсече въздуха, връзките на китките му паднаха на две половини и в следващия миг оръжието отново бе обратно в кобура. Цялото действие отне по-малко от времето между две мигвания.
	„Много респектиращо“, помисли Кикаха. Но никога нямаше да каже това на Червения Орк. И освен това, що за лъчемет бе този, който изпуска жълт лъч?
	— Ще се върна, когато свършиш с яденето — каза тоанът. — Ако искаш да се измиеш преди това или имаш нужда от тоалетната, произнеси думата „кентфас“ и от стената ще се отдели баня. Връща се обратно при повторното произнасяне на същата дума.
	Интересно, мина през главата на Кикаха. Но от друга страна Червения Орк мислеше по особен начин.
	Тоанът напусна стаята. Макар да нямаше апетит Кикаха установи, че храната, състояща се от различни зеленчуци, плодове и разнообразни късчета риба, е великолепно приготвена. Виното бе малко тежко за неговия вкус, но в него имаше нещо подканващо, което не ти даваше да спреш. Накрая Кикаха използва банята, която бе украсена със стенописи, изобразяващи картини от подводния свят. След това тя се плъзна обратно в стената. Не бе изключено в някоя от тези така изненадващо разтварящи се стенни ниши да имаше телепортиращи врати.
	След няколко минути тоанът пак се появи. Сега беше облечен в по-дълъг халат и беше обут в сандали. Придружаваха го трима тъмнокожи мъже, наложили на главите си с конични шлемове, украсени с пера, облечени в къси полички и обути в къси ботуши. Въоръжението им се състоеше от копия, мечове и ножове. Те заеха позиция зад Червения Орк, който от своя страна придърпа стол с формата на паяк и се намести фронтално срещу своя пленник. Не личеше да е въоръжен.
	— Вероятно си много озадачен — започна той. — Питаш се как така аз, един Повелител, се нуждая от сътрудничеството на някакъв леблабий?
	— Защото си изправен пред нещо, което е твърде голямо, за да се справиш с него сам — отговори Кикаха.
	Червения Орк се усмихна.
	— Предполагам задаваш си въпроса каква награда те очаква, ако изпълниш онова, което ще поискам от тебе? И сигурно се съмняваш дали ще удържа на обещанието си да те възнаградя?
	— Притежаваш наистина удивителна способност да четеш моите мисли.
	— Сарказмът ти е напълно излишен. Никога досега не съм изменял на думата си.
	— А давал ли си я някога?
	— Няколко пъти. И изпълних обещаното, въпреки вродения ми подтик да не го направя. Но ситуацията беше така, че …
	Той замълча за няколко секунди. После неочаквано попита:
	— Чували ли си за Зейзел от Пещерния свят?
	— Да — отговори Кикаха, — Анана…
	И в същия миг нещо го задави. Дори само споменаването на името й беше тежко.
	Прочисти гърлото си и продължи:
	— Анана ми спомена веднъж за него. Бил създал вселена, която представлявала каменна топка, прорязана от тунели и пещери. Нещо, което според мен може да направи само един побъркан. Според нея Зейзел бил меланхоличен човек, който в крайна сметка се самоубил.
	— Много са самоубилите се Повелители — подхвърли Червения Орк. — Но това са слабаците. Силните духом убиват другите.
	— Ако питаш мен, не го правят достатъчно бързо. Но какво общо има той с нас?
	— Веднъж в юношеските ми години обидих жестоко баща ми. Вместо да ме убие на място, той ме телепортира на един много опасен и напълно непознат на мен свят. Казваше се Антема — Нежеланият свят. Побродих по него и се натъкнах на друг Повелител — Иджим от Тъмните гори. Той бил попаднал тук, докато се спасявал с бягство от преследването на друг Повелител — онзи, чийто свят той се опитал да завладее. И цели трийсет и четири години оттогава досега се опитвал да намери врата, през която да се прехвърли в друга вселена.
	Тоанът замълча. Отстрани изглеждаше като че ли си припомня тежките времена, прекарани там. После продължи:
	— Дългата самота го бе направила параноик. Но въпреки това ние продължихме заедно. Всеки от нас възнамеряваше да убие другия, ако някога ни се отдадеше да се изплъзнем от този наистина ужасен свят. Накрая попаднахме на врата, но Лос я бе монтирал в някаква постройка, издигната от страховити хищници. Както и да е, проникнахме вътре, намерихме вратата и преминахме през нея. Беше врата с импулсно действие. Искам да каже, че Лос я бе нагласил така, че трябваше да се определят много точно няколкото секунди интервал, през които беше безопасно да се премине през нея. Иначе неудачникът щеше да бъде разрязан надве… Така и стана, Иджим стана на две парчета, а аз се отървах със загубата на малко кожа от петите и хълбоците си. Известно време бродих из разни тунели, после стигнах до необятна пещера. Там срещнах Дингстет — създаден от Зейзел да бъде надзирател и негов менажер. След като Зейзел се самоубил, Дингстет останал единственото живо създание в онази огромна, перфорирана от тунели и пещери, каменна топка… Дингстет беше върхът на наивността. Не ме уби веднага, както без съмнение следваше да направи. Не бих казал, че го спря страхът от самотата или желанието за компания. Просто не знаеше какво означава думата самота. И аз съм убеден, че самото чувство му бе неизвестно. Макар да имаше определени признаци на…
	Червения Орк отново неочаквано замълча. Погледът му минаваше през Кикаха сякаш зад него се издигаше екран, на който се виждаха смътни образи от Пещерния свят. После пак заговори:
	— От Дингстет разбрах, че целият каменен свят е компютър, наполовина протеинов, наполовина силициев. И че в него Зейзел е записал огромни масиви информация… данни за неща, отдавна забравени от нас — Повелителите.
	Тоанът облиза устни и поясни:
	— До момента само аз съм прониквал в света на Зейзел. Само аз знам за безценната информация, съдържаща се в неговите бази данни. Само аз знам за вратата, през която се стига до него. И отново само аз знам, че там има информация, която може да ми даде абсолютна власт над останалите Повелители и техните вселени.
	— За какво по-точно става дума? — поинтересува се Кикаха.
	Червения Орк високо се изсмя.
	— Ти си не само Кикаха-хитреца, ами си и Кикаха-шута. Изобщо не се налага да знаеш какво ми е необходимо оттам и сам разбираш това отлично. Знам, че ако някак съумееш да попаднеш в света на Зейзел, ти ще направиш всичко по силите ти да откриеш какво толкова искам да притежавам. Но аз няма да ти кажа, за да избегна и минималната опасност, че някога това познание може да попадне в ръцете на друг Повелител. И нямам никакво намерение да те правя мой довереник!
	— Как бих могъл да разкажа някому за нещо, за което сам не знам? — удиви се Кикаха.
	— Ти не можеш. Но някой Повелител може да се досети за какво става дума.
	Това съображение не се стори достатъчно логично на Кикаха, но той не можеше да очаква от тоана да бъде напълно рационален. Дива омраза и страстна жажда за власт го бяха докарали до ръба на лудостта. А може би и отвъд него.
	Още по-малко следваше да се надява, че Червения Орк ще устои на каквото и да е обещание, което е дал. Тоанът много добре съзнаваше, че Кикаха никога няма да се откаже от желанието да отмъсти за смъртта на Анана. Дори Анана да бе оцеляла по някакво чудо, Кикаха не можеше да забрави, че тя е била смъртно застрашена заради Червения Орк. Дори само това бе непростимо.
	— И за какво съм ти нужен? — попита той.
	— И двамата разбираме, че аз ще те използвам като обикновена пешка, която ще пожертвам, ако обстоятелствата го наложат. Но, кълна се в Шамбаримен, Елитриа и Манату Ворцион, че ако успееш, аз ще те освободя и ще…
	— Също и Анана, ако не е умряла?
	За миг по лицето на Червения Орк пробягна сянката на гняв, че е бил прекъснат, но после той се овладя.
	— Казаното се отнася и до Анана.
	Кикаха попита тоана какво иска от него.
	— Проникни в света на Зейзел. Когато го сториш, свържи се с мен и аз веднага ще дойда.
	Кикаха захапа ъгълчето на горната си устна.
	— А ти защо не можеш сам да го направиш?
	— Знаеш защо — усмихна се Червения Орк. — Задачата е крайно опасна и шансовете за успех са минимални. Но ако загинеш аз ще разбера какво е станало и ще се постарая сам да го избегна. Мога да го сторя, защото притежавам Рога. Освен това искам да разбера наистина ли си най-изобретателният измежду всички, както твърдят някои Повелители. Ще призная, че личният ми опит с теб достатъчно ме впечатлява, макар да си леблабий.
	— Обичаш смъртно опасните игри, нали?
	— Да, също като тебе.
	— И все пак ти ме залови — призна Кикаха. — Дори няколко пъти.
	— И досега ти винаги си успявал да ми се изплъзнеш. Когато те преследвах из Лос Анжелис, аз се забавлявах. Наемниците ми не бяха кой знае колко умни, а и късметът беше на твоя страна. После попаднах в Изменчивия свят на Уртона и едва не останах там завинаги. Подозирам, че ти имаш пръст в това.
	Кикаха не потвърди. Искаше да го остави да се губи в догадки.
	— Във всеки случаи — заяви Червения Орк — повече няма да си играя на котка и мишка с теб.
	— Ще опитам да направя онова, което искаш от мен и няма да опитвам да избягам — обеща Кикаха. Най-вероятно Червения Орк му вярваше не повече, отколкото той вярваше на Червения Орк. Но въпреки това той му описа точно как бе попаднал и как бе напуснал Пещерния свят.
	Лос, бащата на Червения Орк, беше прехвърлил сина си от семейната вселена в една пещера на Антема. Червения Орк все още не знаеше къде точно се намира вратата на Антема. Но Лос спокойно би могъл да разполага с повече от една врати на тази планета.
	Двамата с Иджим бяха намерили вратата, извеждаща в света на Зейзел, защото бащата беше дал на сина си карта. Тя бе много загадъчна, неясна и трудна за разчитане и младежът може би никога не би могъл да я разгадае.
	— Успях да напусна Пещерния свят, защото Дингстет ми показа как да направя това — обясни Червения Орк. — През онази врата обаче можеше само да се замине, а не да се пристигне. Същото се отнася и до вратата, през която се прехвърлих от Антема в света на Зейзел. Ще трябва да откриеш врата, която понастоящем е неизвестна. Или, ако не успееш да я откриеш, да използваш вратата, през която минахме ние двамата с Иджим. Толкова отдавна се опитвам да я открия, и тази идея толкова силно ме е обсебила, че сигурно не мога да погледна трезво на проблема и се движа в кръг. Необходим ми е някой, който е в състояние да погледне на ситуацията от по-друг ъгъл. Някой, който е изобретателен или поне има подобна слава. Така че те призовавам да вземеш участие в това приключение.
	— Дай ми Рога — каза Кикаха. — Той може да отвори всяка врата и може да разкрие слабите места в стените между вселените.
	— Ти май не можеш да спреш да се шегуваш, а?
	— Не — отвърна след късо замисляне Кикаха. — Добре тогава. В такъв случай налага се да науча колкото може повече за тези врати и световете, където се намират. И всички останали подробности, разбира се.
	След около час Червения Орк напусна стаята, макар Кикаха да продължаваше да усеща злото, което сякаш се излъчваше от него. Напълно ясно бе какво иска тоанът. Не така ясни бяха тайните му мотиви. От друга страна Червения Орк бе попаднал в света на Зейзел, когато е бил на осемнайсет години. Поне преди двайсет хиляди земни години. Какво бе правил междувременно? Защо не бе щурмувал крепостта, образно казано, и не бе проникнал в Пещерния свят за да вземе данните, които му трябваха? Или бе опитвал много пъти и все безуспешно? Ако последното бе истина, той би следвало да е докаран до ръба на отчаянието. Въпреки че едва ли изглеждаше мислимо някой да успее там, където човек с неговите ресурси не бе могъл, той все пак изглеждаше примирен с мисълта да отстъпи трудната задача на един презрян леблабий!
	Почти невъзможно. Но Кикаха беше убеден, че докато съществува една хилядна от едната хилядна на половината процент шанс за успех, той може да го направи. Макар понякога да се надсмиваше над собственото си самочувствие, той вярваше, че по силите му е всичко с изключение на невъзможното, а понякога дори си мислеше, че може да се справи и с него!
	Следващите три дни Кикаха не видя Повелителя, който го беше пленил. Упражняваше се максимално енергично в тази голяма стая, която започваше да му се струва не чак толкова просторна, хранеше се добре, даваше изблик на напиращите в него чувства по всякакъв начин. Красивата прислужничка му бе показала чрез знаци, че може да легне с него, ако той я пожелае, но той й отказа. Не можеше да помисли за такова нещо, докато не беше уверен, че тя наистина е мъртва.
	В съзнанието му въображението разиграваше сцени на спасяването на Анана след потопа. Напълно възможно бе Червения Орк да бе пропуснал да я зърне понеже тя е била скрита в пещера или е била напъхана под някой скален корниз, а защо не дори и да е била на открито.
	След известно време той спря да си представя подобни неща. Щеше да изчака и да види.
	Когато настъпи следобедът на третия ден в стаята се появи Червения Орк. Лъчеметът беше в кобура, а в ножница на колана му висеше дълъг нож. В дясната си ръка държеше торба. Зад него пристъпваха четирима телохранители, един от които държеше натегнат лък. Без да поздрави пленника си, той късо заповяда:
	— Ела с мен.
	Мъжете се прегрупираха зад него. Кикаха бе съпроводен извън стаята, после през цяла серия екзотично украсени коридори, напълно безлюдни. После го въведоха в огромна зала, ярко осветена от хиляди факли. Върху покритите й със злато стени се различаваха фигури на животни и хора, чиито силуети бяха очертано със скъпоценни камъни. В далечния край се издигаше гигантска бронзова статуя на мъж с грамаден щръкнал фалос, четири ръце и лице на демон. На двайсетина крачки пред него имаше олтар, поставен върху масивен каменен блок. По периферията му минаваше каменна платформа на половин височина. До самия олтар се стигаше по каменно стълбище.
	— Аз ли ще бъда жертвата? — ухили се Кикаха.
	— Не като част от религиозен обред — отговори тоанът с усмивка, изваяна като от гранит.
	После каза няколко фрази на мелодичния местен език и телохранителите се изнизаха през главния портал. Един от тях затвори вратата и я залости с тежко резе. Ударът на резето отекна в главата на Кикаха като погребален звън. Но той се бе срещал много пъти със смъртта и винаги бе успявал да я победи.
	— Изкачи се по стъпалата и остани до блока на олтара — заповяда Червения Орк.
	Когато Кикаха се обърна с лице към тоана, едва не обърсвайки с гръб каменната стена, която стигаше до над главата му, той видя че Червения Орк запраща към него торбата. Тя прелетя разстоянието, което ги разделяше, и падна с глух звук в краката на Кикаха.
	— Изпразни я — нареди с висок глас тоанът. Гласът му кънтеше.
	Кикаха извади лъчемет, пакет батерии за него, дълъг нож, пълна с вода манерка, колан с кобур и ножница, чифт обувки, по-малък нож и кутия кондензирана храна.
	— В лъчемета няма батерия — обясни Червения Орк. — Можеш да го заредиш когато стигнеш там, където те изпращам.
	— И след като ти се окажеш извън обсега на ножа ми. Да, вярвам, че не поемаш рискове.
	— Аз не съм толкова безразсъден, колкото си ти, леблабий. Добре, знаеш инструкциите ми и разполагаш с всичката информация, която можех да ти съобщя. Върни вещите обратно в торбата и се изкачи върху платформата.
	Кикаха се подчини и отново се обърна с лице към тоана. Той се усмихваше сякаш изпитваше дълбоко наслаждение от процедурата.
	— Наистина бих предпочел да те задържа като мой затворник, да се потрудя върху теб и накрая да изпия пепелта ти, както направих с тази на баща ми. Но… аз съм прагматик. Давам ти шейсет дни да се справиш и…
	— Шейсет дни ли? — изрева Кикаха. — Шейсет дни за нещо, за което на тебе не ти стигнаха десет хиляди години!
	— Ще бъде както казах! Още нещо, Хитрецо! За да те мотивирам допълнително, ще ти съобщя, че твоята кучка Анана се намира в стая, съседна на тази, в която беше ти! — Той замълча, после извика: — А може и да те лъжа!
	Кикаха усети някаква огромна ледена висулка да се забива в него. И преди да успее да се размрази, той чу Червения Орк да извиква кодовата дума.
	Твърдият камък под краката му се превърна във въздух и той полетя право надолу.

	9

	Дясната му ръка се стрелна с намерение да се вкопчи в стената на шахтата, която зейна под него. Връхчетата на пръстите му се плъзнаха по камъка непосредствено под ръба. Изглежда под краката му се бе отворила врата за телепортация, а не капак на замаскирана дупка. Колко типично за Червения Орк да не го предупреди, че му предстои падане!
	Държейки торбата в лявата си ръка плътно до тялото той се бореше да запази вертикалното си положение. Светлината, която само за миг бе проникнала през вратата, сега бе изчезнала. Той продължаваше да пада незнайно накъде в абсолютна тъмнина. Шахтата, в която се носеше, изглежда се бе стеснила. Цилиндричната й стена като че ли се намираше буквално на милиметри от тялото му. В същия миг той осъзна, че се върти. Плъзгавата й, сякаш насапунисана повърхност, предпазваше кожата на гърба му от изгаряне… засега.
	Вече бе започнал да отброява секундите. Бяха изминали двайсет. Смяташе, че бе падал не повече от пет секунди преди да се досети да измери някак продължителността на падането си. Други четири секунди бяха изминали от момента, в който шахтата бе започнала плавно да се извива докато бе станала хоризонтална. Тъмнината беше започнала да се оцветява от нещо като утринна зора. Слабото сияние постепенно се засилваше.
	О-о-о, сепна се той. Пристигаме!
	Миг по-късно излетя от някаква тясна дупка. Над него имаше ярко осветена каменна стена. Започна да се извърта във въздуха като котка, за да се приземи на крака. Успя. Озърна се и разбра, че се намира в каменна крипта около двайсет на двайсет стъпки широка и може би към трийсет висока. Онова, което бе помислил за стена, се бе оказало таван. Под него имаше воден басейн и се носеше надолу към него. И макар да се опита да се забие във водата с краката надолу, стовари се странично със сила, достатъчна да го запрати в дъното. Полузамаян от удара той се изправи и с мъка си запробива път нагоре към светлината. Когато излезе на повърхността заплува към края на басейна без да изпуска торбата от ръка. Ръбът се издигаше само няколко пръста над нивото на водата, така че не бе никак трудно да се изтегли на върху каменния под.
	— Дяволите да го вземат! — извика той с чувство.
	Гласът му отекна някак кухо. Все така седнал, Кикаха си пое дъх, озъртайки се, после стана. Светлината беше лишена от източник, но това не бе новост за него. В стените се виждаха отворите на три тунела. Кикаха развърза торбата и извади по-голямата част от съдържанието й. Макар да бе още мокър, той обу късите гащета и ризата с дълъг ръкав. Изсуши краката си с поличката, обу и нея, после чорапите и накрая приличащите на кецове обувки. Все така бързо препаса колана на кръста си, постави лъчемета в кобура и ножа в ножницата. Накрая завърза и торбата за колана.
	— Не мога да се оплача… поне засега е забавно.
	Но терзанията относно съдбата на Анана не бяха толкова забавни. Онзи тоански кучи син му бе дал миг надежда когато му каза, че Анана е още жива. И после бе изгасил светлия лъч, добавяйки, че не е изключено да лъже. Тази тактика имаше за цел, разбира се, да държи в шах Кикаха до самия край на мисията му.
	Червения Орк беше левак. Следваше ли това да се приеме за указание да избере левия тунел? Или може би изборът не беше от значение. Би било напълно в стила на Червения Орк да го накара да гадае кой път да поеме, подсигурявайки се междувременно срещу евентуална грешка.
	Кикаха влезе в тунела отляво на себе си. Беше запълнен все със същата лишена от източник и неоставяща сенки светлина, макар че по-скоро ставаше дума за полумрак. Тръгна бавно напред, внимавайки да не се натъкне на някакъв капан, макар да му се струваше, че дори да има такива, Червения Орк би следвало да ги е дезактивирал. Едва ли влизаше в плановете му да сложи край на мисията преди още да е започнала. Дори Червения Орк не бе чак толкова луд.
	След приблизително петнайсетина минути тунелът зави наляво, а след още десетина — надясно. Скоро след това отново се изправи. След малко Кикаха стигна до ярко осветено помещение. Изсмя се.
	Както и бе предположил, и трите тунела стигаха дотук и само един продължаваше нататък. Червения Орк бе нагласил нещата така, че нещастникът в басейна да се поизпоти над „трудния“ избор по кой тунел да поеме. Но фактът, че не му бе дал никакви инструкции относно правилния избор означаваше, че тоанът не възнамерява да облекчава задачата му.
	Каменната стена изглеждаше напълно гладка, но това не означаваше, че част от нея не представлява добре маскирана телевизионна камера. Нищо чудно тоанът да го наблюдаваше точно в този момент. И ако беше така, той сигурно доволно се хилеше.
	Кикаха показа среден пръст на евентуалния наблюдател.
	После потегли по-уверено по единствения тунел. И той подобно на предишните бе запълнен с все същата призрачна светлина. Една миля по-надолу светлината започна да се засилва. Още четиридесет крачки по-нататък тунелът съвсем се изправи и от другия му край нахлу мощен поток дневна светлина. Когато излезе навън, той се озова на скален перваз. Под и над него склонът продължаваше гладък и по него не се виждаше нищо, върху което окото да спре. Ако решеше да скочи в реката там долу, това би означавало падане от поне хиляда стъпки височина. Остър и хладен вятър брулеше по склона.
	Къде ли бе вратата?
	Само след няколко секунди той усети топъл полъх по голия си гръб. Обърна се и видя блещукащо петно на около десет стъпки във вътрешността на тунела. Зад нея се виждаха смътните очертания на маси и столове.
	— Играй си малките игрички, Червени Орк — прошепна Кикаха.
	После се отправи към потрепващата стена, но спря само след няколко стъпки. Друга блещукаща стена се появи пред първата и я скри изцяло от погледа му.
	За пръв път виждаше подобно нещо.
	— И какво сега?
	През новата врата съзираше нещо като ствол на дърво, издигащ се малко странично на светлинната завеса. Нищо повече. Той сви рамене, извади лъчемета и скочи през вратата. Приземи се приклекнал и се огледа. Не се виждаше нищо опасно и той се поизправи.
	Около него се издигаха дървета с височина, надвишаваща поне два пъти височината на земната секвоя*. Някакво растение на зелени и червени ивици, подобно на испански мъх, висеше от клоните на много от тях. От време на време някой от клоните потрепваше. Почвата бе покрита с плътен, но мек бледожълт мъж. Големи храсти, отрупани с червеникави плодове, се издигаха тук-там между дънерите. Гората ехтеше от мелодични птичи крясъци. Меката светлина наоколо и прохладният въздух бяха безкрайно комфортни.
	[* Едно от най-високите дървета — Бел.пр.]
	Той изчака малко, за да види дали няма някой да се появи. И когато нищо не се случи, потегли из гората, без да се вълнува дали навлиза в нея или се приближава към края й. А понеже Червения Орк не му бе дал никакви инструкции, струваше му се, че има право да постъпва както му хрумне.
	И както продължаваше да разсъждава относно оздачаващата поява на втората врата в тунела, някакъв човек излезе иззад едно от гигантските дървета. Кикаха спря като закован, но се огледа бързо, за да не бъде изненадан и в гръб. Не се виждаше никой друг. Мъжът беше висок колкото него и имаше дълга права черна коса, събрана на възел, нямаше дрехи и беше бос. Алено перо от очевидно едра птица стърчеше в косата му, а бузите му бяха боядисани на успоредни ивици под лек наклон — в зелено, бяло и черно. Дълга синя лента, падаща до средата на бедрата, беше овързана около пениса му. Не беше въоръжен и държеше едната си ръка с дланта напред в очевиден мирен жест.
	Кикаха пристъпи към мъжа, който се усмихна. Високите мускули, чипия нос и тежките клепачи издаваха монголоидния му произход. Но самите очи имаха бадемова форма.
	Непознатият проговори на тоански, който се различаваше от стандартната реч, но беше разбираем.
	— Поздрав, Кикаха!
	— Поздрав, приятелю! — отвърна му той. Но оставаше нащрек. Откъде, по дяволите, този човек знаеше името му?
	— Аз съм Лингуалан — продължи странникът. — Нямаш нужда от това оръжие, но можеш да го задържиш, ако предпочиташ. Моля те, последвай ме. — Той се обърна и пое в посоката, в която Кикаха бе вървял досега.
	Когато го настигна, Кикаха попита:
	— Кой е този свят? Къде се намираме в момента? Накъде отиваме? Кой те изпрати?
	— Ако имаш малко търпение, скоро ще получиш отговорите на своите въпроси.
	Кикаха не виждаше причини да настоява. Ако този човек го водеше към някаква засада, това беше най-оригиналният начин да бъде излъган. Но без съмнение напълно ефикасен. Водачът му явно залагаше на любопитството на Кикаха и знаеше, че то няма да му позволи да откаже поканата. Освен това някакво вътрешно чувство му казваше, че не го грози никаква опасност. Не че подобни усещания не го бяха подвеждали в миналото.
	По време на продължилата близо седем мили разходка, Кикаха наруши мълчанието само веднъж:
	— Познаваш ли Червения Орк?
	— Не — отговори му късо Лингуалан.
	Минаха покрай малко стадо подобни на елен животни, които се хранеха с мъха. Те надигнаха глави, за да ги погледнат веднъж, после се върнаха към заниманието си. Малко по-нататък двамата подминаха млад мъж и млада жена — напълно голи. Те седяха, опрели гръб на едно дърво. Между пъпа на жената и окосмението на срамните й части се виждаше оцветен в зелено триъгълник. Младежът се беше скиприл с дълга оранжева лента, завързана около пениса му. Той свиреше на някаква примитивна флейта, тя му акомпанираше на извит дървен музикален инструмент, чийто тон беше много по-нисък. Каквато и да бе мелодията, която изпълняваха, едно нещо в нея бе сигурно — тя бе жизнерадостна. А може и за тях да бе еротична, ако се съдеше по забележимата ерекция на мъжа.
	Кикаха постави лъчемета в кобура. Не след дълго дочуха високи и остри гласове, както и смеха на играещи деца. Почти веднага след това излязоха на широка поляна, в центъра на която се издигаше дърво, три пъти по-голямо от една секвоя, по което бяха накацали птичи пълчища и се гонеха маймуни с аленочервени лица. Кръгли къщи с конични покриви от клони и палмови листа образуваха девет концентрични кръга около дървото-гигант. Кикаха се огледа за градините, които бяха характерни за изостаналите в развитието си земни племена, но не видя такива.
	Още нещо отсъстваше — орляците хапещи и жилещи насекоми, които кръжаха над земните селища от подобен тип.
	Когато двамата с Лингуалан излязоха от сянката на дърветата под слънчевата светлина, проникваща през техните върхари, над поляната се спусна тишина. Тя продължи само няколко секунди. После деца и възрастни се втурнаха напред и ги заобиколиха. Безброй ръце се запротягаха в надежда да докоснат Кикаха. Той не се възпротиви, защото беше очевидно, че отсъства каквато и да е било враждебност.
	Водачът му го преведе по пътечка, обазувана в мястото, където къщите бяха по-нашироко. Когато се добраха до най-вътрешния кръг, тълпата спря, макар гълчавата да не утихна. Малко преди това Кикаха беше съзрял прозорците, издълбани в дънера на исполинското дърво, както и високите арки на входове в основата му. С изключение на арка директно срещу тях, всички останали отвори бяха задръстени с кафяви лица.
	В този вход стоеше една-единствена, но затова пък гигантска жена. Единствените неща върху нея бяха някаква огърлица, която от време на време проблясваше и зелен колан на кръста. Голямо червено цвете бе втъкнато странично в косата й. В ръката си държеше дълъг дървен жезъл, украсен с извиващи се змии, които сякаш пълзяха нагоре.
	Но макар да бе висока повече от седем стъпки, тялото й можеше да накара коленете на всеки мъж да омекнат. Следващият поглед към лицето й щеше да го свали на земята. Кикаха почувства сладостна топлина в слабините си. От жената като че ли се излъчваха видими лъчи. И все пак никой мъж, без значение колко самоуверен, безчувствен или възбуден бе той, не би посмял да й посегне без нейното разрешение. Защото тя не само изглеждаше като богиня, ами и сякаш беше заобиколена от божествена аура.
	Светлозелените й очи блестяха върху златнобронзовото лице. „Цветът им е точно като на моите“, помисли Кикаха, „макар че красотата на моите изобщо да не може да се сравнява с възхитителното обаяние на нейните“.
	Лингуалан изтича пред Кикаха и подгъна коляно пред нея. Тя каза нещо, а той скочи и се върна тичайки при Кикаха.
	— Манату Ворцион ти заповядва да се приближиш до нея. Тя казва, че не очаква от теб да й се поклониш.
	— Манату Ворцион — прошепна объркан Кикаха. — Трябваше да се досетя.
	Досега бе гледал почти на всеки Повелител, с който се срещаше за първи път, като на носител на злото. Да, той много добре знаеше, че те са само човешки същества, въпреки собствените им твърдения, че са по-висши от Homo sapiens, както по замисъл, така и по същество. Което според тях им даваше моралните основания да експлоатират обикновените човеци, които за тях бяха само някакви леблабии.
	Но според онова, което бе чувал за нея, Манату Ворцион представляваше едно забележително изключение. Когато създала тази вселена и я населила с изкуствено създадени човешки същества, тя се посветила на задачата да бъде добър властелин, който да проявява разбиране към поданиците си. Говореше се, че леблабиите от нейния свят са най-щастливите хора сред всички вселени. Но Кикаха не бе повярвал на тези приказки, защото с две изключения, всички Повелители, с които се бе сблъскал в живота си, бяха непоносимо арогантни и егоистични същества, изпълнени с кръвожадност, сравнима само с тази на Чингиз-хан, Шака* или Хитлер.
	[* Вероятно се има предвид Шака Зулу — вожд на Зулусите от времената, когато Англия е била колониална сила — Бел.пр.]
	Само Улф и Анана бяха двете изключения на Повелители, които наистина се бяха превърнали в човеци. Но дори и те в началото бяха също така безжалостни и жадни за смърт, както останалите си събратя.
	Той пристъпи към Манату Ворцион. И тогава, въпреки думата, която си бе дал, никога да не коленичи пред нито един мъж или жена, той се отпусна на едно коляно. Подтикът да го направи, се оказа по-силен от него — въпреки вътрешната си съпротива, той изведнъж почувства, че тази жена действително излъчва божествено сияние. За миг забрави, че тя не е по-божествена по рождение от примерно него самия — нещо, което разумът му твърдеше. Той просто коленичи, сякаш цял живот го бяха учили да се държи примерно пред короновани особи.
	Сега, когато се намираше по-близо до нея, забеляза, че огърлицата й е направена от някакви живи светещи насекоми, по необясним начин свързани едно за друго.
	В същия миг трепна. Зад гърба му силно прозвуча гласът на Лингуалан.
	— Манату Ворцион! Велика майко! Наша господарке! Прародителнице на всичко! Представям ти Кикаха!
	— Изправи се, Кикаха — изобретателни и неизтощими човеко, който никога не изпадаш в безизходно положение! — изрече Манату Ворцион. Гласът й беше толкова мощен и мелодичен, кожата му настръхна, сякаш от студ. — Влез в този дом като мой гост!
	Много неща привлякоха едновременно вниманието му в мига, в който той се озова в просторното помещение от другата страна на входа. Дървото, макар да растеше здраво на външен вид, беше издълбано отвътре на множество стаи и свързващи ги виещи се стълби. Следвайки Лингуалан по петите, той се изкачи по една от тях. Единственият източник на светлина бе слънцето — поне през деня изглеждаше, че е така — но какви устройства я прехвърляха тук вътре, оставаше неясно. Докато минаваше покрай няколко от стаите — нито една от тях не беше с врата, — той обърна внимание, че мебелировката е също от дърво и е невъзможно да се подмени. Подът беше застлан с дебели килими, а всяка стая бе украсена картини, статуи и фонтани.
	И все пак любопитството да разбере защо Манату Ворцион го бе поканила тук, бе твърде силно, за да може да разглежда спокойно декорацията. След като бе отведен до отделената за него стая, той се изкъпа, заставайки под водопада, който падаше непосредствено покрай външната стена и изчезване надолу през многобройните дупки в пода. Когато излезе изпод струята, една девойка, която можеше да спечели с голям аванс всеки земен конкурс за красота, му помогна да се избърше. После му подаде чифт сандали. С впечатлението, че сандалите са нещо като официално облекло, изисквано от случая, той слезе по излъсканите до блясък стъпала на стълбата. Посрещна го Лингуалан и го съпроводи до трапезарията. Това беше една голяма стая, свободна от всякакви мебели. Подът й беше застлан с изключителни дебел килим. Господарката на този свят седеше кръстосала крака срещу госта си. Останалите присъстващи бяха двама грамадни, но добре изглеждащи мъже и две също така едри, но красиви жени. Манату Ворцион ги представи и поясни:
	— Това са моите партньори в леглото.
	„Всички едновременно?“, запита се Кикаха.
	Тя допълни:
	— Едновременно с това те са и мои любовници. Както знаеш — защото трябва да го знаеш! — има съществена разлика между партньор в леглото и любовник.
	В този момент прислугата донесе храната. Лингуалан беше начело и вероятно играеше ролята на главен иконом. Ястията представляваха разнообразни съчетания от плодове и зеленчуци — повечето непознати на Кикаха — печено прасе, еленско месо и диви птици. Замесеният с масло хляб беше намазан с дебел слой конфитюр, само от външния вид на който очите се разтваряха широко, а тялото потрепваше в екстаз.
	Чашите бяха от някакви морски раковини и в тях имаше четири различни вида напитки. В едната беше налята най-обикновена вода, в друга — леко и чудесно вино, в третата — питие, напомнящо на леко разредено уиски, а в четвъртата имаше нещо, което никога преди не бе опитвал.
	Той яде и пи достатъчно, за да засити стомаха си, макар да не прекали с месото, за да може да опита още една филия с хляб и конфитюр. Манату Ворцион кимна одобрително, забелязвайки въздържаността му. Истината бе, че повече му се пиеше, отколкото ядеше, но нито мястото, нито времето бяха подходящи за това.
	А най-добре според него беше да спрат вежливия брътвеж и най-сетне да получи отговори на въпросите, които го вълнуваха. Великата майка обаче май много не бързаше, а и какво друго би могло да се очаква от една жена, преживяла досега повече от трийсет хиляди години.
	След като приключиха, всички излязоха навън, за да почетат с присъствието си церемонията в чест на госта. Танците бяха живописни и шумни, текстовете на песните изобилстваха от позовавания на митове и легенди, за които Кикаха дори не бе чувал. Лингуалан, който стоеше неотлъчно редом с него, се опита да обясни смисъла им, но скоро се отказа, защото гласът му се губеше в силния шум. Но Кикаха не съжаляваше, че може нещо да не разбере. Това, за което жадуваше, бе информация от първоизточника и единствено Манату Ворцион, „нашата господарка“, можеше да му я даде.
	Изморен, макар и малко възбуден, той се прибра разочарован в стаята си. Цял час въртене, прозявки и борба с двете плътни одеяла му бе необходим, преди да успее най-сетне да заспи. Но неочаквано се събуди от невероятно реален сън, в който видя лицето на Анана да се появява сред сиви и страшни облаци.
	Рано на другата сутрин се събуди, изкъпа се, хапна и приключи с всички онези неща, които са необходими, но отнемат много време. Едва тогава слезе по стълбището и излезе от дървото, за да се включи към закуската, която бе сервирана близо до входа. Гигантката не се появи. Лингуалан разведе Кикаха из селището, показа му по-интересните места и му разказа за тяхната история и смисъл. Кикаха бе изпълнен с отвращение. Изглежда нямаше значение в коя вселена се намира — гостът така или иначе трябва да мине през задължителната програма.
	И все пак известна полза имаше — успя да разбере що за господарка бе тя. Оказа се, че е благоразположен деспот. Тя беше определила в каква среда трябва да живеят леблабиите и що за общество трябваше да „създадат“. Джунгли, гори, много реки и езера — това покриваше повърхността на планетата в по-голямата й част. Нямаше пустини, но изобилстваха ниските планински вериги.
	През гъстата растителност бродеха малочислени семейства или по-големи племена. Ловът, риболовът и изобщо грижата за прехраната отнемаха не повече от няколко часа на ден. Земеделието се свеждаше до грижа за малки градинки. Свободното време беше посветено на разговори (леблабиите са големи дърдорковци), възпитание на децата, събрания на племенния съвет, занимания с изкуство, спортни състезания и… съвокупление. Последното представляваше нещо като обществена игра и обясняваше защо мъжете-победители бяха овързали членовете си с панделки, а жените-победителки имаха нарисувани триъгълници на коремите си. Синьото, зеленото и оранжевото бяха цветовете на заелите първо, второ и трето място, а самите състезания се радваха на голяма популярност.
	Жените и мъжете се ползваха от еднакви права. Вместо да воюват с други групи, мъжете и жените се включваха в бурни и понякога доста груби атлетически игри, съревновавайки се със съседните племена.
	По думите на Лингуалан поданиците на Манату Ворцион бил толкова щастливи, колкото е възможно да бъдат хората.
	Кикаха, който беше живял сред доста първобитни племена, знаеше, че невъзможността от усамотение и сигурността на племенния живот изискват стриктно придържане към определени правила на поведение. Всеки, който посмееше да се опълчи срещу тях, трябваше да очаква да му посмачкат фасона. И ако това не помогнеше, а после не му повлияеше дори и изолацията, очакваше го изгнание и дори смърт. Всъщност непокорните предпочитаха смъртта. Изгонването от племето беше непоносимо мъчение.
	Той разпита Лингуалан за подробности.
	— Нашата господарка постанови, че желаещите да се занимават с изкуство или изобретателите трябва да бъдат оставени на мира. Но ексползивите са табу, а огнестрелните оръжия изобщо са забранени. Забранени са и двигателите, които работят с гориво. Тя казва, че нещата, направени от желязо, ако не са произведения на изкуството, внасят отрова в почвата, въздуха и водата. Тя ни разказа какво става с родната ти планета Земя-1. — Той замълча, потръпна и завърши: — Ние не искаме това, а дори да поискахме, Тя нямаше да ни позволи да го направим.
	— Но тук няма никаква опасност от пренаселеност — каза Кикаха. — Всички тоани налагат ограничения върху раждаемостта във всяка вселена, с изключение на тези, в които са Земя-1 и Земя-2. Например Джадауин — едно време Повелител на света на нивата — реши проблема като добави в питейната вода химикал, редуциращ плодовитостта.
	— Не знам нищо нито за него, нито за другите Повелители — въздъхна Лингуалан. — Но Нашата господарка се е погрижила да направи телата ни такива, че да можем да се оплождаме само през достатъчно дълъг интервал.
	— Да не би да не знаете какво е убийство, кражба, омраза или сексуално престъпление?
	Лингуалан сви рамене и отговори:
	— Уви, не е така. Великата ни майка казва, че тези неща са неизбежни понеже сме човешки същества. Но все пак имаме племенен съвет, който се произнася по спорните въпроси и решението му е окончателно, макар че може да се обжалва пред Манату Ворцион. Много е трудно да не бъдеш открит след извършване на убийство. Рядко се случва. И сексуалните престъпления не стават често. Наказанието за блудство с дете под дванайсет години е смърт. Над тази възраст се изисква двойката да прави любов само по взаимно съгласие. — Той се замисли за кратко и допълни: — Грубото отношение към дете, физическото му, психическо или емоционално малтретиране се наказва със смърт или изгонване. Но честно казано не съм чувал за подобни случаи в племената, за които знам. Децата са най-ценното ни притежание, ако разбира се приемем, че те могат да се притежават.
	Кикаха не го попита дали не му е неприятно животът му да протича както е определила Великата майка или как там й казваха. Вероятно самото задаване на подобен въпрос би накарало Лингуалан да се усъмни в това дали Кикаха е нормален.
	— И всички са щастливи и живеят в есктаз, така ли? — попита той вместо това. — Дали това е хубаво или лошо?
	Лингуалан отново сви рамене и отвърна с философско примирение:
	— Има ли свят, в който нещата да са само хубави?
	Кикаха вече беше разбрал, че ще умре от скука, ако се задържи тук за по-дълго.
	Когато се върнаха при дървото, Манату Ворцион го поздрави още на входа.
	— Сега аз и ти ще си поговорим за Червения Орк. И за много други неща.
	Тя го поведе по централното стълбище към шестия етаж, където минаха по дълъг коридор, преди да стигнат до просторна стая. На едната стена имаше грамадно огледало, дванайсет стъпки високо. На единствената маса беше поставена сребърна кана и три сребърни чаши, всички украсени с релефни фигури на хора и странни животни. Погледът му бе привлечен от една от фигурите. Образът беше на люспестия странник.
	Манату Ворцион му предложи да седне на единия от двата налични стола.
	— Това място е табу, освен за мен или гостите ми, разбира се. Никой няма да ни обезпокои. — Тя седна и напълни две от чашите със зеленикава течност. После продължи: — Между въпросите, които искаш да ми зададеш е и този защо и как беше прехвърлен от планетата на Червения Орк до тук, нали?
	Кикаха кимна и отпи от течността. Имаше вкус… единственият начин, по който би могъл да го опише, бе да каже, че бе съставена от отделни слоеве втечнена слънчева, лунна и звездна светлина. Сърцето му заби по-бързо, главата му сякаш леко се разшири, тялото му се изпълни с приятна топлина.
	— Не пий прекалено бързо — предупреди го тя.
	Кикаха беше свикнал с хорската голота, но тези огромни, заоблени и твърди гърди от другата страна на масата предизвикваха в него странно чувство. Отчасти сексуална възбуда, отчасти… какво? В съзнанието му се мерна картина, в която той беше полюшван от вълните на амниотичното море затворен в крипта зародиш, който спи и сънува сънища без думи. Не, за които не знае думите. Можеше само да мисли. И мислеше не само без помощта на езика. Мислеше без образи. Липсваха му думите, а мозъкът му беше лишен в същата степен и от образите. Просто се рееше в среда от чиста емоция. Беше в безопасност, сит и не желаеше дори да помисля, че може да напусне това място. Тук беше рая, адът… адът бе всичко останало навън.
	Доста бързо това усещане се стопи. Амниотичният океан отстъпи с глух рев, сякаш торбата се бе пробила и течността изтичаше в огромен водопад. Паниката го проряза и миг по-късно той отново бе същият какъвто бе преди това.
	Леко разтърси глава и вътре в себе си се закле, че повече няма да вкуси и глътка от коварната зеленикава течност. Или поне няма да го стори в тази стая и още по-малко в нейно присъствие.
	Манату Ворцион се усмихна сякаш четеше мислите му. После каза:
	— Отдавна знам за Червения Орк и плановете които крои. Доста по-отскоро знам и за тебе. А също така знам и за някои неща, които стават в другите светове. — Без да погледне зад гърба си, тя мушна пръст в посока на сребристото огледало, окачено на стената и поясни: — През онова там аз мога да чувам и виждам различни събития. Свързано с вратите, поставени от други, както и с тези монтирани от мен в слабите места на стените между вселените. Предаването не винаги е добро и доста често имам проблеми да поддържам желаната от мен настройка на дадена честота. Но се старая да не изпускам от око определени ключови места. Би могъл да кажеш, че държа пръст върху пулса на множество светове. Хората ми вярват, че имам вълшебно огледало.
	Кикаха искаше да я попита дали това устройство е древно и тя го е наследила по някакъв начин или сама го е направила. Анана му бе разказала някои неща за нея. Едното беше, че тя е единственият учен, може би с изключение само на Червения Орк, между Повелителите. Дали това е истина или не бе отделен въпрос. Важното беше, че тя притежава това устройство.
	— Бях чувала за теб, а от време на време можех и да те видя — продължи разказа си тя. — Но до неотдавна, когато те открих с помощта на глиндгласа — и тя отново посочи към огледалото — не се бях опитвала да те прехвърля насам чрез пренастройка на някоя от вратите. Просто не се налагаше. В момента, в който се появи основателна причина да го направя, аз заложих няколко клопки — което, уверявам те, никак не е просто да се направи от разстояние, — надявайки се един ден да те заловя. Поставих и сигнализиращи системи, които трябваше да ме предупредят в случай, че ти се появеше сам, без придружител, в някоя от вратите.
	— И как щяха да ме познаят твоите датчици? — поинтересува се Кикаха.
	— Кожата на всеки човек притежава уникална структура на био-електрическо поле. Моята глиндгласа може да открие това поле и да го регистрира. Тя може да засече и масата на обекта. Използвах видеодетектор, което правя рядко, защото трудно се удържа в синхронизация. Нямах избор, трябваше да програмирам в компютъра твоето физическо описание, с което разполагах от други източници. В него се съхраняват образите на всички лица, засечени някога от глиндгласа. Когато накрая ти бе засечен, устройството издаде звуков сигнал и извади на индикация образа ти и останалите ти параметри… От този момент нататък, се включиха капаните, които трябваше да се задействат щом попаднеше в обсега на действие на глиндгласа и да те прехвърлят при мен. Вероятността беше малка, защото вратите са може би стотици хиляди, а аз можех да контролирам само към хиляда.
	— А защо не заловиш и Червения Орк?
	— Съмнявам се той да знае, че бих искала да сторя това. Но нищо чудно да се досеща за съществуването на устройство като глиндгласа. Имам основания да вярвам, че носи винаги със себе си честотен неутрализатор.
	— Дори и така да е, липсата на честота при наличие на обект с очакваната маса може да е индикация за присъствието на Червения Орк. Още повече след като е възможен и визуален контрол. Какъв е проблемът?
	— Ти не си хитрец, а просто убиец на Повелители — усмихна се тя. — Първо, визуалното засичане е крайно ненадеждно поради честото му излизане от синхронизация. Второ, Червения Орк досега не е влизал в нито един от моите капани — поне не доколкото ми е известно. Не знам… напълно възможно е да разполага с устройство за разстройване работата на видеодетектора, както и с излъчвател на лъжлив сигнал за маса. Не мисли, че ти си най-хитрият!
	— А защо ме прехвърли в гората, а не направо тук?
	— Трябваше ти време да се пренастроиш, а освен това трябваше да бъдеш приветстван с мир от Лингуалан. Кой знае какво би могло да се случи, ако се озовеше направо сред непознати? Знам че си бърз. Дали нямаше да извадиш лъчемета си, преди да си се ориентирал в ситуацията?
	— За мен ли става дума?
	— О, не ти липсва самочувствие! Това е похвална характеристика… но само до определено ниво.
	Кикаха не вярваше на даденото обяснение. Истината по-скоро бе, че тя беше предпазлива. Не искаше никой да попада направо при нея след телепортация. Подобен пътешественик би могъл да носи бомба или някакво друго средство за масово унищожение. Нямаше никакво съмнение, че дърветата в зоната, където беше пристигнал, са съоръжени с най-различни скрити детектори. И те щяха да я предупредят, ако той носи опасно оръжие.
	— Моментът сега не е за дребни въпроси. Но аз съм готова да отговоря на един такъв, който ти без съмнение искаш да ми зададеш. Защо не прехвърлям тук всички попаднали в моите клопки, така ли? В края на краищата, един от тях може да се окаже Червения Орк, нали? Опитвах този метод в продължение на дълъг период — петстотин години, ако трябва да бъда прецизна. Отказах се, когато разбрах, че той притежава умението да не бъде заловен… Толкова! Сега си дръж устата затворена, докато не ти разреша да я отвориш!

	10

	Манату Ворцион знаела отдавна за Червения Орк, за войната срещу баща му Лос, както и за битките с другите Повелители, след като бе убил баща си.
	— Бях чувала и за теб, Кикаха. Много Повелители се страхуват от тебе. Идентифицират те с онзи леблабий, за който древното предсказание твърди, че щял да унищожи всички Повелители. Пророчествата са глупост, разбира се, но само до момента, в който започнат да се сбъдват. А Повелителите, въпреки всичкото си могъщество, са не само декаденти, ами и суеверни.
	До момента Червения Орк не бе опитвал да напада нейната вселена. Вероятно знаел, че дори да избие всички останали Повелители, тя успешно ще му се опре с всичките древни оръжия, които притежава.
	— Или по-точно така си мислех до неотдавна — поясни тя. — Но сега той разполага с Рога на Шамбаримен. Това може да му вдъхне смелост да се опита да ме нападне. От моите шпиони знам, че той отново мечтае да проникне в света на Зейзел, макар да се бе отказал от тази си идея още преди хилядолетия. Рога би могъл да му помогне най-сетне да успее. Носят се слухове, че на него му е известно за заровената там последна от древните машини за създаване и унищожение. И пак от моите шпиони знам колко често е заявявал Червения Орк, че в мига, в който сложи ръка на нея, той ще унищожи всички изкуствени вселени без една.
	„Значи така!“, помисли си Кикаха. „Това било! А на мен ми каза, че му трябвали само някакви данни от Пещерния свят. А всъщност ставало дума за тази машина за създаване и унищожение, каквото и да представлява тя!“.
	— Извини ме за прекъсването, Всемогъща майко — обади се Кикаха. — Но като те чух какво каза, не мога да продължа да мълча! Но най-вероятно сведенията ти не са съвсем верни. Машината не е там. Но за сметка на това, там са данните, с помощта на които тя би могла да се построи отново. Знам това лично от устата на Червения Орк. Искам да кажа, че той ми разкри това по заобиколен начин. Не знам дали става дума за данни, чертежи, схеми или описания. Но искам да те коригирам: Сигурен съм, че машината не е там!
	Тя повдигна дебелите си черни вежди.
	— Така ли мислиш? Не забравяй, че той е първият измежду всички лъжци и съвсем спокойно може да не ти е казал истината.
	— Той си мислеше, че аз няма да му избягам и че нямам друг избор освен да се върна пак при него. Така че разкри пред мен повече неща, отколкото би посмял при по-други обстоятелства. Но съм съгласен, че е голям лъжец. Въпреки че не ми е удобно точно аз да го укорявам в това, след като сам му казах някои неистини. И се пак мисля, че в конкретния случай той нямаше основание да ме лъже.
	Манату Ворцион не каза нищо близо минута. След това проговори:
	— Мисля, че ще бъде най-добре, ако говориш веднага. Започни с това как един землянин като теб попадна в света на нивата. Чувала съм фрагменти от историята. Може да са били преувеличения на истината. Затова искам да ми я разкажеш от самото начало до този момент, но моля те не я превръщай в епична сага. Нуждая се от сбит преразказ на най-същественото.
	Кикаха постъпи както му бе наредила. Но когато стигна до срещата с люспестия странник, тя ахна. Очите й се отвориха широко и тя извика:
	— Токинецът!
	— Какво има?
	— Продължавай, моля те! Какво се случи, след като го видя за пръв път?
	И Кикаха й разказа как чужденецът, когото бяха мислили за мъртъв, бе започнал да е надига от саркофага си точно в мига, в който двамата с Анана се телепортираха от гробницата.
	Тя стана на крака и нервно закрачи, размахвайки енергично ръце. Изглеждаше силно обезпокоена.
	„Дори боговете могат да загубят сдържаността си“, мина през главата му докато я наблюдаваше.
	— Токинецът! Токинецът! Това просто е невъзможно! — прошепна тя.
	— Защо да е невъзможно?
	Тя рязко се извърна с лице към него:
	— Защото това бяха единствените същества от фолклора, родени от първобитни страхове и игра на въображението! Още когато бях малка, моите родители и робите в къщи ми разказваха истории за тях. В някои от тях токинците бяха представяни за нехуманоидна раса, предхождаща тази на тоаните. Според друг мит, те създали първите тоани и ги поробили. После тоаните се разбунтували и избили всички с изключение на един. Този единствен оцелял избягал в някаква неизвестна вселена и пак според преданието влязъл в нещо като анабиоза. Историята, оказала се доста страшничка за въображението на едно дете, продължавала с предупреждението, че той ще се събуди един ден, ще се съюзи с най-големия враг на тоаните и ще ги избие до един. А този най-голям враг щял да бъде един леблабий. Митът завършвал с описание на начина, по който умирал последния тоан и как леблабият ставал Повелител на всички светове… Според друг вариант на мита, той щял да се присъедини към племето на леблабиите и щял да им помогне да отхвърлят игото на Повелителите. Колко страшни бяха тези истории за децата! Но никога не съм предполагала, че този токинец може наистина да съществува…
	— Не те излъгах — каза той. — Освен това бях много изненадан да видя образа на люспестия върху една от чашите по време на снощното пиршество.
	— Ако токинецът се е надигнал от съня си и сега е кой знае къде, какво ли смята да прави?
	— Единственото, в което може да си сигурна сега е, че тази раса действително е съществувала и в момента поне един неин представител е жив. Но по никакъв начин не можеш да знаеш дали той е настроен приятелски или враждебно.
	Но вътре в себе си усещаше, че част от детските й страхове още са живи.
	Тя седна отново, наклони се към него и го стисна силно за китката. Кикаха примижа, усещайки как за миг костите му се извиват в невъзможна посока. Силата й беше като на горила. Той определено не би искал да има неприятности с нея, най-малко от всичко физически сблъсък.
	— Този люспест чужденец представлява неизвестен фактор. И като такъв представлява опасност, поне докато не научим за факти, които говорят за обратното. Разказа ли и на Червения Орк за него?
	— Не. Никога не бих ми казал нещо, което би могъл да използва по какъвто и да е било начин.
	Тя отпусна захвата си. Кикаха искаше да разтрие китката си, но знаеше че никога няма да покаже пред никого, та дори това да беше богиня, че го е стиснал така, че да му причини болка.
	— Добре. В такъв случай разполагаме с едно предимство. Другото е, че Червения Орк не знае къде си в момента. Така че когато отново потеглиш за Пещерния свят…
	— Да потегля отново ли?
	— Но, разбира се. Мислех това за напълно ясно. Нали му даде дума, че ще го направиш?
	— Няма никакво значение дали съм му дал дума или не съм. Той знае, че ще се върна при него, защото ми подхвърли, че Анана е жива и е негова пленница. Аз силно се съмнявам, че тя е оцеляла след онзи кошмарен потоп. Но не мога да си позволя да повярвам в това си убеждение.
	— Ти така и не успя да ми разкажеш премеждията си до края.
	Той свърши с скока си през отворилата се в тунела врата, която тя бе поставила пред тази на тоана.
	— Ти си необикновен човек, макар че можеш да се похвалиш с късмет, на който биха завидили мнозина. Някой ден този ти късмет може да се изчерпи. И тогава…
	Те продължиха да разговарят за други неща. Кикаха отпиваше от питието. Към края на разговора им той бе преизпълнен с надежда повече от обикновено, което бе забележително само по себе си, като се имаше предвид, че си беше непоправим оптимист.
	Богинята се изправи и го погледна отгоре-надолу. Изражението на лицето й му подсказваше, че тя изпитва нещо като обич към него. И той самият чувстваше нещо повече от обич към нея.
	— И така, отиваш да търсиш света на Зейзел. Ще разполагаш с едно предимство пред останалите му търсачи, понеже аз знам за съществуването на врата, за която едва ли някой друг подозира. Онова, с което мога да ти помогна не е малко, но мисията ти е изключително трудна. Ще се опитам да те държа в обхвата на глиндгласа, но не съм сигурно колко успешно ще бъде това. Ще останеш тук още няколко дни, за да отпочинеш, да натрупаш още малко сили и да обсъдим заедно и най-малките подробности от плана, който ще следваш. Изглеждаш му малко уморен. Сега си лягай и стани, когато почувстваш, че ти се иска.
	— Понякога ми се налага да ставам, колкото и да не ми се иска.
	Тя се усмихна и отговори:
	— Ако не бъркам, искаш да кажеш нещо повече от онова, което се съдържа в думите ти.
	— Такъв е стилът ми.
	— Съвсем не си стеснителен за леблабий.
	— Съществуват известни съмнения, че съм леблабий… искам да кажа, че съм чист леблабий. Може и да съм наполовина тоан, но не бих казал, че държа да науча това със сигурност. Нещата са такива, каквито са и аз съм такъв, какъвто съм.
	— Ще говорим за това друг път. Свободен си.
	„Тя май наистина ме поставя на мястото ми“, помисли си той. „Е, добре, и аз май прекалих с алкохола. Но дали всичко може да се обясни само с него?“
	В съзнанието му за миг се появи образът на Анана. И той почувства, че му се доплаква.
	Тогава тя го потупа по рамото и каза:
	— Тъгата е цената, която плащаме, за да живеем. — Замълча за малко и допълни: — Сълзите са помогнали на малко хора в труден момент. Но има неща, за които знам със сигурност, че могат да облекчат скръбта.
	Тя не каза нищо повече. Той се качи в стаята си и се приготви да си ляга. Когато се зави с одеялата почувства, че ще заспи трудно. И въпреки това бяха изминали само петнайсетина минути преди да се унесе. Събуди се трепвайки и бръкна за лъчемета, който беше оставил под възглавницата. Шум ли беше? Или някакъв глас? Нещо го бе събудило. Вече държеше лъчемета в ръка. И тогава различи женски силует в отвора на лишената от врата арка на фона на меката светлина, проникваща откъм коридора. Беше толкова висока, че можеше да бъде само на Манату Ворцион. Ноздрите му доловиха слаб аромат. Точно той изглежда го бе извадил от съня му, защото неговият нос бе като часови, изправен срещу врага. В миризмата имаше нещо приятно, но това не бе парфюм от шише. Напомняше му за рукнали потоци, за тежка пара, издигаща се над блатата… да, последният образ беше малко странен, но доста точен. Миризмата бе като от разгонена женска, но много по-силна от всичко, с което някога се бе сблъсквал.
	Тя бавно пристъпи към него.
	— Остави настрани лъчемета, Кикаха.
	Той го положи на пода и зачака. Сърцето му биеше както бие с копита жребеца на прага на конюшнята. Тя леко се отпусна на колене, после легна странично на Кикаха. Тялото й беше като току-що извадено от нажежена фурна.
	— Осемдесет години изминаха откакто родих последното си дете — прошепна тя. — И пак осемдесет години изминаха откакто не съм срещала мъж, чието дете бих желала да износя, макар че в леглото ми са лягали забележителни любовници. Но ти, Кикаха, който никога не изпадаш в безизходно положение, ти — неизлечим авантюристе, ти ще ме дариш с дете, което да обожавам и да отгледам с любов. Знам, че събудих в теб силна страст. Но по-важното е, че ти си един от много малкото, който не се изплаши от мен.
	Кикаха не бе съвсем уверен в последното. И все пак след като през целия си живот се бе борил със страха, той щеше някак да превъзмогне и този, който наистина не бе особено голям.
	Помисли си за Анана, макар че отливът на кръв от главата му и пренасочването й за немисловни цели направи образът й не така болезнен както преди. Ако беше мъртва, тя не би следвало да му пречи да бъде интимен с други жени. Но той не знаеше дали тя е мъртва, а двамата се бяха заклели да си бъдат верни. И щяха да се съобразяват с тази клетва, освен ако обстоятелствата не ги разделяха за дълго или не ги принудеха да я забравят за известно време. Как щяха да постъпят в такъв момент зависеше изключително от личната преценка на всеки от двамата.
	Устата й докосна неговата, а лявата гърда на Манату Ворцион… каква ти гърда, направо беше цяла планета… се отпусна върху корема му.
	Аз съм в нейната власт. Съдбата ми зависи от това дали ще реши да ми помогне в битката срещу Червения Орк. Съдбата на много вселени е заложена. Ако й откажа сега, това може непоправимо да наклони везните в полза на Червения Орк. Не, това са глупости, разбира се, но кой знае дали тя изгаря от ентусиазъм в желанието си да ми помогне. Освен това, един гост не може да си позволи да оскърби домакинята. Това е проява на лоши маниери.
	А най-важното, призна той в себе си, че на мен ми се иска да го направя.
	После въздъхна и проговори:
	— Наистина страшно съжалявам, Велика майко. Но Анана и аз се заклехме в абсолютна вярност един към друг. Така че колкото и силно да те желая, а повярвай ми, пожелавал съм през живота си по-силно само Анана, аз няма да направя това.
	Тя замръзна и след малко стана. Погледна го отвисоко и отговори:
	— Ще уважа клетвата ти, Кикаха. Макар дори в този полумрак да виждам, че не съм ти безразлична.
	— Тялото не винаги може да се противопостави на това, което разумът му заповядва.
	Тя се изсмя и каза:
	— Добре знаеш тоанските поговорки. Възхищавам ти се, Кикаха. Верността е рядка добродетел, особено когато аз съм изкусителката.
	— Наистина е така. Затова тръгни си преди да съм се размекнал повече, отколкото трябва.

	* * *

	Три дни по-късно Кикаха и Манату Ворцион стояха изправени пред сребристия екран на нейната глиндгласа. Кикаха бе напълно облечен и добре въоръжен с различни оръжия. В раницата му имаше храна, вода и медикаменти. Главата му бе пълна със съветите на Великата майка.
	Тя се наклони близо до устройството и прошепна кодовата дума. Повърхността му мигновено затрептя и сякаш леко се разшири. Кикаха погледна внимателно, но не видя нищо.
	Манату Ворцион се обърна към него, прегърна го я обятията си, притисна го към гърдите си и го целуна по челото.
	— Ще ми липсваш, Кикаха — прошепна тя в ухото му. — Дано успееш в своята мисия. Ще се постарая да не те изпускам от погледа си, но това може да не продължи дълго.
	— Е, беше ми повече от приятно — отвърна й той. — Най-малкото което мога да кажа е, че научих много неща. А и ти ми оказа голяма чест.
	Тя го пусна. Той пристъпи към вратата. Тя леко го докосна по тила и прекара връхчетата на пръстите си надолу по гръбначния му стълб. Някаква сладостна тръпка пролази през тялото му. Почувства се като че ли е получил благословията на богиня.
	— Ако изобщо има някой, който може да спре Червения Орк, това си единствено ти — каза тя.
	Зачуди се за миг дали наистина тя мислеше така. Но сам той беше напълно убеден, че това е истината. Оставаше малкото съмнение дали най-доброто на което бе способен, щеше да се окаже достатъчно за задачата.
	После направи крачката, която го прехвърли през трептящата светлинна завеса.

	11

	Макар да знаеше от гигантката, че през първата отсечка от пътя му не го очаква нищо опасно, Кикаха беше готов за неочакваното. Беше приклекнал с лъчемет в ръка, когато изведнъж се озова в пълна тъмнина. Следвайки указанията на Манату Ворцион той направи три крачки напред. И примижа заслепен от ярка слънчева светлина. Пред очите му се простираше открита равнина — гледка, която също не го изненада, понеже Великата майка го бе предупредила и за нея. Той се поизправи, огледа се и прибра оръжието в кобура си.
	Небето представляваше една необятна зора и по него пробягваха виолетови, зелени, сини, жълти и сиви ивици. Равнината беше покрита с висока възжълта трева и само тук-там се виждаха горички от дръвчета. Някъде в далечината голямо стадо от огромни черни животни мирно пасеше. Зад него се издигаше гладка пирамидална канара от мазен зеленикав камък с размери на къща.
	Разполагаше с петдесет секунди да се премести от другата страна на канарата. Великата майка бе планирала този маньовър за да мистифицира евентуалните врагове, на които би хрумнало да се възползват от нейната система от врати. Той заобиколи тичешком скалата и видя потрепващото върху камъка петно. Но тук той попадна на нещо, което дори Великата майка не би могла да предвиди. Два звяра с размерите на тигър, с дълги източени муцуни и зъби на хищник стояха точно пред вратата. Те изръмжаха дружно, но не се преместиха.
	Кикаха изрева и се затича срещу тях, извадил лъчемета. Едното от животните скочи встрани, но другото приклекна, готвейки се да скочи върху му. Лъчът го прониза през главата. Без да издаде звук, то се строполи на земята. Той прескочи трупа, от който се издигаше струя вонящ дим и се хвърли през вратата. В ушите му нахлу рев. Другият хищник изглежда се бе обърнал и го нападаше. Кикаха си представи как вратата се затваря точно в този момент и едрото тяло се забива в твърдата скала. Вместо това усети нещо да го тласва напред и блъсва в стената. Силата на удара го зашемети.
	След неизвестно колко време се свести и напипа с ръката си лепкава течност. В ноздрите му нахлуваше миризма на невестулка. Но те долавяха и мириса на кръв. Той напипа устройството на китката си и натисна бутона. Блесна светлина и за миг го заслепи. Той видя че се намира в в малка каменна крипта, доста подобна на предишната. Съмняваше се, че е в същата скала, ако разбира се се намираше в скала. Стана и в този миг забеляза, че от големия хищник се бе телепортирала само предната част.
	Отправи се към стената, през която току-що беше проникнал тук. Върху всички стени имаше потрепващи петна. Великата майка му бе обяснила, че две от тях са на фалшиви врати, които ще облеят натрапника с отрова, ако той избере да мине през тях. Кикаха скочи през безопасната врата, надявайки се, че срещата с хищниците не го бе забавила прекалено много. Озова се от другата страна, извика кодовата дума и мигновено бе прехвърлен върху метален сандък със страна шест стъпки и дълбочина шест пръста. Той висеше без никакви подпори на хиляда стъпки височина и под краката му се простираше гола каменна пустош. Небето бе синьо, а вятърът, който свиреше в ушите му, беше студен. Безкрайни редици от издялани исполински каменни бюстове се простираха се самия хоризонт и явно дори отвъд него. Манату Ворцион му бе казала, че едно време този свят принадлежал на Аратмийм-Наперченият. Повелителя — още преди много, много време убит от Червения Орк — си създал свят, една четвърт от който представлявала каменна пустиня, в която всяка скала и всеки скъпоценен камък били изваяни с образа му.
	Беше доволен, че не е пристигнал тук по време на електрическа буря. Гръмотевиците и воят на вятъра биха могли да заглушат кодовата дума. Това може би не би било така трагично, ако металният сандък под него не бе програмиран да се обърне и да го изтърси от себе си в подобен случай.
	На дъното на сандъка, близо до края му, трябваше да има леко изпъкнала метална пластинка. Кикаха коленичи, легна по корем, пресегна се под сандъка, напипа пластината и я натисна. И се озова, точно както Великата майка му бе обещала, в тъмно място, заобиколен от всички страни от изключително гъста течност. Тя го притискаше от всички страни, изпълваше ноздрите му и напираше в ушите му. Не беше взел кислородна маска, защото по план трябваше да остане в тази клопка съвсем за кратко. Това не се отнасяше до враговете на Манату Ворцион, които не биха могли да знаят онова, което знаеше той.
	Кикаха се пресегна с дясната си ръка и опипа близката стена, докато пръстите му докоснаха някаква издатина. Натисна я с длан и мигновено се освободи от най-странния капан, в който някога бе попадал. Беше разбрал, че капанът е заложен във вътрешността на масивна скала в света на Уут, където камъните представляваха необикновена комбинация между жива и нежива материя, така както е при вирусите. Бавно движещият се флуид в крайна сметка излизаше през пукнатините в скалата и капеше покрай гигантската канара. И от тази необичайна лава се раждаха — ако можеше да се нарече така загадъчния процес — малки топки, сплескани откъм дъното.
	Местните жители боготворяха „майката“, така че взимаха „децата“ и ги поставяха в центъра на своите селища. Мъничките богове израстваха в камъни с големината на майката. На всичко отгоре тя бяха и предмет на оживена търговия. Селата, които имаха монопол над тях, ги продаваха на тези, които не разполагаха с такива. Много войни бяха пламвали, за да се защитят или заграбят запаси от най-ценната стока на тази планета.
	В невъзможност да направи нещо друго, Кикаха остана, изчаквайки течността да се стече по него в малка локва до краката му. След това я прескочи и се озова на сухо място. Отправи се на изток. Манату Ворцион, която бе прекарала хилядолетия наред, използвайки шпиони и черпейки информация от врати, към които се бе подвключвала тайно, имаше смътна идея къде би могла да се намира вратата за света на Зейзел. Задача на Кикаха бе да открие точното й местоположение, но той поне знаеше в каква посока да го търси.
	Тази задача не се оказа никак лесна. Все пак се намираше на Нежелания свят — една планета толкова претъпкана с опасни зверове, птици, растения и други форми на живот, че те само благодарение на някакво чудо не се бяха унищожили взаимно още преди много време. Загубвайки маса време в опити да ги избягва и да се защитава от тях, Кикаха бе пропит от чувство на възхищение пред способността на Червения Орк да оцелява. Десет дни по-късно, четири от които прекарани в криене от високо само пет стъпки, но простиращо се върху площ с размерите на малък квартал, животно, което се просмукваше през почвата и излъчваше отровен газ, Кикаха преодоля висок планински хребет. В краката му се простираше равнина, прорязана от река. До самата река се виждаха останките от гигантско квадратно гнездо, построено от неизвестни създания. Дори Манату Ворцион не знаеше какво представляват те. Както и да е, гнездото бе действително построено от подобна на цимент смес, която съществата правели в коремите си и изплювали за да изсъхне.
	Лос бе поставил тук врата — единственият вход, доколкото бе известно на останалите — за света на Зейзел. Когато Червения Орк се върнал тук отново, той избил всички животни, живеещи в гнездото. А когато не успял да намери вратата, разрушил и самото него. Решавайки, че нищо неподозиращите създания са изтръгнали вратата от основата й и са я заровили на друго място, той претърсил основно близо сто квадратни мили площ. Използвал много чувствителни детектори на метал,които били в състояние да определят размерите и формата на всеки метален къс, намиращ се на до сто стъпки под земята. Но не открил вратата нито първият път, когато опитал, нито стигнал до успех при многото си следващи експедиции.
	— Истината е — бе казала Великата майка, — че ние не можем да сме сигурни дали онези същества действително не са преместили и скрили вратата. А може това да е дело и на някой от Повелителите, макар това да не ми се струва много вероятно.
	Кикаха се бе въздържал да сподели, че вече бе помислил и за тази възможност. Това можеше — както вече се бе случвало не един и два пъти — да я подразни и просто да го сдъвче и постави на мястото му. Понякога Великата майка бе особено Велика.
	Той се спусна и пресече равнината, подплашвайки стадо от подобни на бизони животни, след което стигна при руините. След Червения Орк не бяха останали дори парчета. Той бе унищожил всичко наоколо и не се бе успокоил преди да издълбае с бластерите си огромна дупка в земята. Дупката се бе запълнила с вода почти догоре.
	Кикаха свали раницата си и я остави на земята. Развърза я и извади от нея устройство с формата на голяма пура, но поне два пъти по-голямо от най-голямата, която някога бе виждал. Някъде по средата на горната му част беше прикрепен цилиндъра на зрителна тръба. Насочи го към мястото, където личеше, че се бе намирала постройката. Погледна в окуляра и видя кръстчето на прицела и част от небето. Бавно го премести през терена, вдигайки го постепенно нагоре. И след малко видя просветване като от малка светкавица.
	— Проклет да съм, ако не е това! — прошепна той.
	Манату Ворцион му бе обяснила, че устройството представлява детектор на врати и на дефекти в стените на континуума, от който бяха изградени вселените. До момента, в който то не се озова в ръцете му, Кикаха дори не бе подозирал, че такова нещо може да съществува. Тя спомена, че устройството е на много хилядолетия и доколкото й е известно единствено по рода си.
	— Предполага се, че и то е дело на Шамбаримен.
	— Ти си много уверена в онова, на което съм способен — бе казал той. — Ами ако го загубя или ми го отнемат?
	Тя бе свила рамене и бе въздъхнала:
	— Пазих го толкова време за действително важен случай, за сериозна криза. Мисля, че моментът да бъде използвано е дошъл.
	Значи тук се намираше вратата, а по-точно тук се намираше слабото място, останало след махането на металната рамка на вратата. Червения Орк не би могъл да знае за това, понеже не беше разполагал с детектора.
	Кикаха остави детектора. Някъде там, може би на петдесет стъпки над земята, се намираше „пукнатината“ между двете вселени, видима само през инструмента. За да я достигне той трябваше да построи няколко платформи и стълби върху тях. Наоколо имаше достатъчно дървета, а и той разполагаше със сечивата, които можеха да му потрябват.
	— Е, да се захващам на работа — прошепна той на себе си.
	— Благодаря — чу се зад гърба му.
	Кикаха мигом се извърна с ръка върху прибрания в кобура лъчемет.
	На четиридесет крачки от него стоеше Червения Орк. Усмихваше се, а неговият лъчемет вече беше насочен срещу Кикаха. Зад него се виждаше летателен апарат с блестящ корпус и отметнат настрани капак на кабината.
	— Не! — предупредително изрече тоанът.
	Ръката на Кикаха замръзна. Подчинявайки се на жеста на Червения Орк той вдигна двете си ръце над главата. Сърцето му биеше с такава сила, сякаш всеки миг щеше да експлодира.
	— Но как…? — започна Кикаха, после стисна зъби. Тоанът определено щеше да се възползва от случая да му обясни колко умно е действал.
	— А сега много бавно свали едната си ръка, изтегли лъчемета с два пръста и го хвърли далеч от тебе — каза Червения Орк. — После хвърли търсача към мен.
	Кикаха се подчини, оглеждайки за подкрепленията на тоана. Най-близкото им прикритие можеше да бъде малка горичка на стотина крачки от тях.
	— Разбрах, че Манату Ворцион те бе отвлякла — започна Повелителя. — Отдавна знаех за поставения от нея капан и съзнателно те изпратих през моята врата, за да може да те отклони при себе си. Предполагах, че ще ти даде някакъв уред за откриване на вратата — е, признавам, че не знаех защо шестоъгълната рамка вече я няма — и че ти ще дойдеш тук, използвайки нейната система от врати.
	Кикаха имаше много въпроси. Единият бе, разбира се, откъде Червения Орк знаеше, че точно Манату Ворцион ще се намеси. Но той нямаше да ги зададе. Най-важното бе, че ситуацията, в която се намираше в момента, бе по-лоша, отколкото бе считал за възможно.
	— Не възнамерявам да те убия точно сега — проговори Червения Орк. — Почини си докато аз използвам нейното устройство.
	Без да спуска поглед от врага си, той се наведе и взе търсача. После насочи лъчемета си към Кикаха. Трябва да го беше нагласил само на парализа, но когато лъчът се заби в гърдите му, той падна назад. Ефектът бе, като че ли бе отворил крепостна врата и една дузина мъже с таран в ръцете, го бяха забили в него. Светът помръкна и дъхът му секна. Искаше да се изправи, но това бе абсолютно невъзможно.
	Когато се съвзе до степен да си поеме въздух и да се подпре на лакът, Червения Орк вече надничаше през окуляра. Миг по-късно той го свали от окото си и се обърна с елейна усмивка на нескрит триумф към Кикаха.
	Ярка светкавица заслепи Кикаха и ушите му зазвънтяха от тътена.
	Парчета кървава тъкан полепнаха по лицето и гръдния му кош. След малко димното кълбо около Червения Орк се разся. Лявата му китка и по-голямата част от ръката му бяха откъснати, главата и торсът му представляваха кървава картина, а самият Повелител лежеше не земята.
	Кикаха се отпусна обратно на тревата и се загледа в светлосиньото небе. Просто не можеше да осмисли току-що случилото се. Той — човекът с хилядите живота, онзи, който никога не изпадаше в безиходна ситуация — беше озадачен. Трябваше сърцето му да престане да се блъска и болката в гърдите да го поотпусне, за да може отново да мисли.
	На мястото на болката дойде гневът. Манату Ворцион го бе измамила. Беше го използвала като пешка, без да я е грижа, че той може да пострада или дори да загине. „Детекторът“ й се бе оказал фалшификат, предназначен да заблуди Червения Орк. Светлото проблясване, уж издаващо местоположението на дефекта в стената, бе програмирано да се появи няколко минути след изваждането на уреда. А нещо друго, по-сложно и той нямаше представа какво, бе взривило устройството, явно когато тоанът се приближеше в обхвата му на поражение. Това, че и приносителят му можеше да умре, явно не можеше да я спре.
	Великата майка се бе оказала велика кучка.
	— Можеше поне да ме предупреди — прошепна той.
	Но вероятно тя не го бе направила, опасявайки се, че поведението му би могло да го издаде, ако той знае истинското предназначение на търсача. А на укорите му сигурно би отговорила, че Червения Орк представлява такава заплаха за всички вселени, за самото им съществуване, че всички средства, с които би могъл да бъде убит, са предварително оправдани.
	„Не, не когато става дума за мен“, помисли си той. „Сега трябва да убия Манату Ворцион. Няма да тръгна да я търся, но ако някога случайно я срещна, ще я убия“.
	И изведнъж простена. Сред потока образи, рисуващи картини на онова, което щеше да сполети Манату Ворцион, се появи лицето на Анана. Единствен Червения Орк знаеше дали Анана бе загинала по време на потопа, а сега той бе мъртъв.
	Простенвайки отново, Кикаха се обърна настрани, за да се изправи.
	— Боже Господи! — ахна той, без да се опитва да скрие шока си. Дори да искаше беше невъзможно, защото шоковете следваха един след друг. На не повече от десет стъпки от него стоеше Червения Орк. Държеше лъчемет, насочен към врага си и се усмихваше точно по-същия начин, по който се бе усмихвал до съвсем неотдавна убитият. Зад него се виждаше летателен апарат — точно копие на първия.
	Кикаха се обърна в посоката, където само допреди малко беше стоял Червения Орк… там, където той още беше. Защото трупът не беше помръднал. Едновременно с това пред него стоеше и живият Орк. Това наистина беше много. И макар мозъкът му да отказваше да възприема бесния ход на събитията, тялото му се оказа в състояние да се изправи, макар и с мъка, на крака. Леко олюлявайки се, той проговори с дрезгав глас:
	— Ти май наистина имаш девет живота!
	— Е, не чак толкова, колкото има котката — меко възрази Червения Орк.
	Кикаха направи безмълвен жест с ръка по посока на трупа, без да казва нищо.
	— Двойници, получени чрез клонинг: плът от плътта ми, гени от гените ми — обясни Повелителя. — Отглеждам ги от малки и сам ги възпитавам. Тъй като в известен смисъл представляват мен самия, те са заредени с моята енергия, с жаждата ми за власт, така че трябва междувременно да се грижа, да не им дам възможността да се възползват от малко необичайната ситуация. Не бих се обърнал с гръб към нито един от тях. Понеже са надарени с моя интелект, макар да не са така добре образовани и да им липсва моя жизнен опит, те са склонни да изиграят ролята на примамки, но едновременно с това са готови да продадат живота си максимално скъпо. Четирима от тях вече бяха пожертвани, включително този тук, но аз отмъстих за първите трима. — Той поспря, усмихна се и завърши: — Разбира се, може би дори в този момент ти разговаряш с един от тях, а не с истинския Червен Орк.
	— Как дойде тук? Как разбра, че аз съм пристигнал?
	— Е, Манату Ворцион не е единствената, която има своите малки тайни. Ти ми кажи какво се случи тук. Предполагам онова устройство изобщо не е могло да открива дефекти и единствената му функция е била да ми откъсне главата, ако може. Ти сигурно също си се замислил над голямата вероятност експлозията да засегне и теб и главата ти да литне заедно с тази на двойника. Аз обаче гледам с подозрение на очевидните неща. Няма никаква пукнатина, нали?
	— Няма.
	— Знаех, че няма — усмихна се Червения Орк. — Опитвах вече тук с Рога и нищо не се случи. Ако можех да предвидя този развой на събитията, когато те изпращах, щях да те предупредя, за да не губиш моето и твоето време. Тръгвай пред мен към самолета — посочи той с лъчемета.
	Кикаха се подчини. Питаше се къде ли е Рога сега. Най-вероятно някъде в летателния апарат. Изведнъж се случи същото, което вече се бе случило, когато Червения Орк го бе заловил на върха на скалата. Той усети леко бодване отзад и се събуди в непозната стая, представляваща куб със страна двайсет стъпки. Не беше вързан и беше гол. Не се виждаха никакви мебели, подът беше незастлан, липсваха врата и прозорец. В единия ъгъл на пода имаше дупка с очевидно предназначение. Изглеждаше чиста и от нея не идваше никаква миризма. Прохладен въздух галеше тялото му, подаван вероятно през дюза в стената горе при тавана.
	Гърдите още го боляха. Когато погледна надолу видя дълъг синьочер оток. Но главата му бе чиста и емоционалният шок бе отминал. Чувстваше безсилие и това го изпълваше с гняв.
	За да се освободи от сковаността в мускулите и да забрави за скорошните си вълнения, той се захвана със серия физически упражнения, изпълнявайки ги толкова енергично, колкото му позволяваше болката. След това закрачи напред-назад, очаквайки следващия ход на Червения Орк. Сигурно бяха изминали часове, когато леко изкашляне зад гърба му го стресна. Обърна се и видя Червения Орк или един от двойниците му с лъчемет в ръката. Кикаха започваше да мисли, че оръжието направо е присадено там. Повелителя вероятно бе влязъл през врата в стената, докато Кикаха се бе намирал с гръб към него.
	— Обърни се — късо нареди тоанът.
	Кикаха го стори. Горната и долна половини на стената пред него се разделиха. Горната се скри в тавана, долната — в пода. По заповед на Повелителя Кикаха се отправи по открилия се пред него много дълъг и много широк коридор, в стените на който нямаше никакви врати или прозорци. Коридорът зави и отново продължи все така безкраен. Там обаче имаше врата висока дванайсет стъпки, пред която стояха двама стражи, въоръжени с копия. Квадратните им стоманени шлемове и изпъкналите им кираси бяха позлатени, а късите им поли бяха аленочервени и избродирани с фигурките на малки женски сфинксове. Никога преди Кикаха не бе виждал нито подобно въоръжение, нито такива дрехи. Стражите направиха по крачка настрани, но копията им бяха готови да се забият в Кикаха. Вратата зад тях се плъзна странично в стената.
	Следвани от стражите двамата с Червения Орк влязоха в огромна зала, натъпкана с лабораторно оборудване, чието предназначение в по-голямата си част бе непознато за Кикаха. Тръгнаха по тясна, дълга близо половин миля, пътека, която минаваше покрай безброй маси и някакви големи машини. Когато стигнаха до стената, Червения Орк нареди на Кикаха да спре. Тоанът изрече бързо кодовата дума, но Кикаха я дочу и запомни за случай на нужда.
	Голяма част от стената се превърна в прозорец. Кикаха неволно извика. От другата страна на стената се виждаше Анана. Беше напълно разсъблечена. Седеше завързана за стол, а главата й бе фиксирана от специална скоба. Очите й бяха затворени. Над главата й имаше нещо, което на пръв поглед наподобяваше за сешоар. Беше с гигантски размери.
	Той рязко се извърна и изръмжа:
	— Какво й правиш?
	— Мислех, че ще си изпълнен с радост, че е жива. Защото, ако я бях оставил на онзи скален корниз след потопа, сега със сигурност щеше да е мъртва. Беше със счупена ръка, три пукнати ребра и леко мозъчно сътресение. Сега, само благодарение на изключителните ми медицински умения, е в чудесна форма. Трудно може да ти угоди човек, Хитрецо.
	— Какво й правиш?
	Повелителя неопределено махна с ръка:
	— Това което виждаш, леблабий, е процес, създаден от мен и експериментиран многократно, когато се опитвах да се освободя от неизбежната скука, спохождаща всеки безсмъртен. Подчертавам, машината пред теб не е някакво древно съоръжение, което случайно е попаднало в ръцете ми. Аз сам я изобретих.
	Той замълча, но Кикаха не проговори. Ако Червения Орк очакваше някакво избухване от негова страна, щеше да се разочарова.
	— Погледни я, Кикаха! — проговори пак Повелителя с по-остър глас. — И се сбогувай с онази Анана, която познаваше!
	Неохотно Кикаха се обърна пак към прозореца.
	— Машината снема паметта й. Прави го бавно, понеже изпълнен бързо процесът може да повреди мозъка, а аз не искам смахната любовница!
	Кикаха леко потръпна, но това беше всичко.
	— Работейки по един час дневно в продължение на десет дни машината ще изчисти всичката й памет до момента, когато тя е била приблизително на осемнайсет години. И когато процесът приключи, тя ще вярва — и това в известен смисъл ще бъде вярно, — че се намира на родната си планета и че родителите й, родствениците й, още са живи. Ще бъде все едно, че се е върнала назад във времето, без да има и най-малък спомен за хилядолетията, минали откакто е била осеманйсетгодишна.
	За миг Кикаха не можа да проговори, а когато го направи, гласът му беше дрезгав.
	— Тя няма да ме помни.
	— Разбира се. Няма да помни и мен. Но аз ще й се представя и с течение на времето тя ще склони да се любим. Мога да накарам всяка жена да ме обича.
	— И какво ще стане, когато тя научи истината?
	— Това няма никога да се случи — изсмя се Червения Орк. — Аз ще се погрижа за това. Е, разбира се, когато й се наситя, ако някога…
	— И с мен ли ще постъпиш така? Или планираш нещо по-болезнено?
	— О, бих могъл да изтрия и твоята памет до момента… да кажем, до момента, когато си бил студент на Земята и си проникнал с неволното съдействие на Ванакс в света на нивата. От друга страна, бих могъл да те изтезавам, докато не започнеш да ме молиш с писъци да те убия. Всеки може да бъде докаран до това състояние, подозирам дори и аз самият. На трето място, ако се съгласиш да убиеш Манату Ворцион и успееш да го сториш, можеш да си спечелиш свободата. Но преди това трябва да довършиш мисията си, чиято цел бе да се намери път в Пещерния свят. Ако се справиш с тези две задачи, че получиш като подарък запазването на спомените ти. Което без съмнение ще ти причини голяма болка, защото това значи, че ще запазиш и спомените си за Анана.
	Кикаха не бе изправен пред сложен избор. Но не искаше да каже решението си на Червения Орк, докато не бъде принуден да го стори. В момента можеше да мисли само за Анана.
	Ако някога се измъкнем и отново се съберем, мислеше си Кикаха, аз ще направя всичко необходимо тя отново да ме обикне. И ще й разкажа за съвместния ни живот в най-големи подробности.
	Червения Орк произнесе друга кодова дума. Стената възвърна непрозрачността си. Четиримата се отправиха назад пред трите коридора, но този път влязоха в просторна стая, обзаведена пищно в стил, който Кикаха предположи, че е на местните жители. Двамата с тоана седнаха в удобни кресла, разположени един срещу друг от двете страни на голяма маса от полирано розово дърво, в което се виждаха тънки зелени жилки. Мъж и жена внесоха храна и питиета, после единият застана зад Кикаха, а другият — зад Червения Орк.
	— След като свършим, можеш да се изкъпеш, нахраниш и починеш — поясни Повелителя. — Сега по същество! Предполагам, взел си решение да опиташ да изпълниш двете мисии, за които ти споменах. От това ще имаме полза и двамата. Поне аз на твое място определено бих взел такова решение. Все пак докато човек е жив…
	— Аз ще бъда жив — заяви Кикаха.
	— Знам това. Да хапнем нещо?
	— Изобщо не съм гладен. Мисля, че ще се задавя още на първата хапка.
	— Ами, понякога коремът има решаващата дума. Добре тогава. Ще можеш да ядеш и по-късно в твоята стая. — Тоанът замълча докато дъвчеше, преглътна и отпи малко вино, преди да продължи: — Опиши ми преживелиците си с великанската курва.
	Кикаха се подчини, разказвайки почти всичко. Спести само думите на Великата майка за люспестия чужденец. Червения Орк можеше да знае част от случилото се в дома на Манату Ворцион. Никой не можеше да каже каква система за подслушване би могло да има инсталирана там.
	Когато Кикаха свърши, Червения Орк проговори:
	— Не исках да я забърквам в моите дела. Поне засега. Но тя сама се забърка, като те отвлече от мен. Между другото, тя не те е прехвърлила в гората, защото е била загрижена за теб и е искала да ти даде време да се адаптираш към нейния свят, преди да се срещнете. Направила го е единствено с цел да се предпази. Ако ти бях имплантирал малка атомна бомба и я бях нагласим да избухне когато се пристигнеш при нея, подобно забавяне щеше да я спаси. — Той се засмя и продължи: — Но аз не мога да направя това. Говоря за атомните бомби. За целта би трябвало да съм готов да посветя значително време, да проуча къде може да има информация за изработването на такава бомба, да се посветя на добива на необходимите ми метали, да построя реактор… схващаш какъв е проблемът, нали? — Той избарабани с пръсти по масата и отново заговори: — Два дни трябва да ти стигнат да се възстановиш. След това, готов или не, потегляш. И този път ще те прекарам през серия врати, за които съм сигурен, че Манату Ворцион дори не подозира.
	Кикаха още не се бе отърсил от скръбта си, когато пристъпи през избраната от Повелителя врата. Пред втората врата намери време да зареди лъчемета си. За трийсет минути премина през пет врати. Една от тях се намираше в пещера високо в планината. Преди да се телепортира и през нея, той зърна за миг долина, през която се провираше река. После се озова в малко село, над което се издигаше замък. Извика радостно, защото гледката му бе позната. Това беше имението на барон фон Криц — негов враг от времената, когато Кикаха се бе подвизавал из Драхеланд в света на нивата — вселената, което обичаше най-много от всички. Миг по-късно вече беше на съвсем друго място.
	Но не онова, което Червения Орк му бе описал. Намираше се в килия без прозорци, но с тежка врата. Отсъстваха всякакви мебели. Имаше тоалетна, умивалник с чинийка за сапун, няколко хавлиени кърпи на закачалката и купчина одеяла в ъгъла.
	И още нещо имаше в тази килия: затворник, когото Кикаха позна веднага, въпреки че той бе напълно гол.
	Ерик Клифтън!
	Англичанинът стоеше в един от ъглите и видимо бе объркан.
	Преди който и да е било от двамата да успее да продума, Кикаха усети че изпада в несвяст. Клифтън вече бе паднал на колене и лицето му бе безжизнено. Когато се свести Кикаха установи, че лежи на пода. Подобно на съкилийника си и той беше абсолютно гол. Лъчеметът, кобурът, коланът и дори раницата ги нямаше.
	Изправи се на крака с мъка. Клифтън започваше да се размърдва. Кикаха погледна през солидните решетки на вратата и ахна.
	Пред вратата на килията стоеше люспестия.

	12

	— Изобщо не допусках, че и някой друг освен мен може да е оцелял след потопа — проговори с тих глас Клифтън зад гърба му. — Но май щеше да бъде по-добре, ако и двамата бяхме загинали още тогава. Защото сега сме в безмилостните ръце на демон от Ада, а може това да е самият Принц на мрака. Душите ни са в смъртна опасност.
	Кикаха чуваше думите, но бе приковал всичкото си внимание върху онзи, който ги бе пленил, така че смисълът им мина покрай него. Погледнато отблизо съществото изглеждаше още по-чудовищно и заплашително, отколкото тогава в „ковчега“. Масивните мускули и здравите кости биха подхождали и на Херкулес. Златистите и зеленикави люспи по кожата му проблясваха в сумрака на нощта. Сплетени костни пластини около шията му се спускаха до самите рамене, точно под линията на челюстта. И те бяха покрити със змийски люспи. А чертите на лицето му разкриваха нещо, което Кикаха не бе забелязал преди. И там под люспите имаше костни плочи. Но те изглеждаха от по тънки кости, отколкото тези по шията и тялото му.
	В същия миг люспестият отвори уста и показа дълги остри като на лъв зъби, макар кучешките да бяха много по-къси.
	„Този май не яде плодове и зеленчуци“, помисли си Кикаха. „От друга страна и мечките имат зъби на хищник, а диетата им е по-скоро на вегетарианец, отколкото на месоядно“.
	Дълъг и много остър връх на език се подаде като при влечуго. Това по-скоро беше зелено пипало, порасло на края на червен човешки език.
	Големите зелени очи бяха разположени само малко по-широко, отколкото при хората. Напомняха на Кикаха очите на крокодил. Имаха клепачи, които се отваряха и затваряха ритмично.
	Зад него, от другата страна на залата, имаше още две килии, подобни на тяхната.
	— От колко време си тук? — попита той тихо Клифтън.
	Когато чу гласа на Кикаха, съществото насочи плоските си уши към него и ги сви в тръбичка, за да долови всеки звук.
	— Отпреди два дни — прошепна в отговор Клифтън. — Едва не се удавих по време на онзи порой и след него бях направо смазан. Все пак успях да се хвана за един носен от течението ствол и така бях отнесен надалече. Дори паднах в един водопад, но оцелях благодарение на Бога и на моя ангел-пазител. Стигнах до самото дъно на пропастта, така че небето над главата ми се превърна в тъничка лента светлина. Сякаш се намирах в търбуха на самия Ад. Сега съжалявам, че не умрях от горещината и влагата, но тогава достигнах до брега на водите, които вече се бяха успокоили. Нищо не се виждаше. Заопипвах с ръце слепешката и отново Бог и ангела ми пазител ме осениха със своята милост.
	Люспестият беше пристъпил напред, беше обхванал с огромните си ръце две от пръчките на решетката и гледаше с напрежение пленниците си. Кикаха с изненада видя на десния му показалец пръстена, който Клифтън бе носил в дупката. Обърна се и погледна дясната ръка на англичанина. Пръстенът го нямаше. Отново погледна люспестия чужденец. Ако той бе отнел пръстена на Клифтън, сигурно го бе преработил, за да стане на дебелия му пръст.
	— Давай по-накратко! — каза Кикаха. — Как попадна тук?
	— Бог да благослови всички ни! Досега не ми бе хрумвала мисълта, че тук може да не ни стигне времето. Казано накратко, изкатерих се колкото можах по-нависоко, изпусках се на няколко пъти, но за малко и накрая абсолютно изтощен намерих един корниз достатъчно голям, за да заспя на него, въпреки изтощението си.
	— Предупредих те да не се отклоняваш!
	— Когато се събудих, огледах се наоколо и разбрах, че корнизът е издатина пред входа на пещера. Чувах вътре да тече вода. Бях много жаден, а реката беше долу в ниското. Влязох в пещерата, съвсем бавно и предпазливо, разбира се, плъзгайки краката си по каменния под, за да не падна случайно в пропастта. Не след дълго излязох на един водопад вътре в пещерата. И тогава ме озари ярка светлина. Намирах се на висока планина в друг свят. С две думи, бях минал през врата, монтирана в пещера на пропастта. Вратата сигурно е била поставена от някой Повелител дълго преди на тази планета да се разрази битката между Лос и сина му.
	— Това трябва да е било преди хиляди години — отбеляза Кикаха. — Вероятно го е направил един Повелител на име Ололотон.
	— Да. Но аз се задържах там само няколко секунди. Веднага бях пренесен на друго място, после на трето, на следващо. Там беше краят. Озовах се в тази клетка в средата на онзи кръг, който виждаш очертан там в ъгъла. Не те съветвам да влизаш в него, защото в същия миг може да бъде прехвърлен и някой друг. И ако се случи там да има чуждо тяло, може да стане експлозия.
	Едва сега Кикаха забеляза оранжевата окръжност в ъгъла.
	— Не мисля, че подобно нещо може да се случи — възрази той. — Ако тук има датчици, а така е при повечето врати, вратата няма да се задейства докато в кръга има нещо, което да пречи.
	— Но ти не знаеш със сигурност дали тук в килията има такива датчици, нали?
	— Какво се случи с пръстена ти?
	— О, малко след пристигането ми тук загубих съзнание. Предполагам благодарение на някакъв газ, пуснат от демона. Не виждам друго обяснение. Сигурно пак това е причината и двамата да рухнем на пода, когато пристигна и ти. Както и да е… нещото трябва да е влязло в клетката, за да прибере всичките ми дрехи и лични вещи. Когато се свестих след това, пръстенът ми го нямаше. Сега е на ръката му — и Клифтън посочи показалеца на съществото.
	— Видях го — каза Кикаха. — Сега…
	Но в този миг люспестият заговори с дълбок звучен глас, а пипалото се замята в устата му. Думите му бяха напълно неразбираем брътвеж. Когато спря да говори, той наклони глава към Кикаха видимо в очакване на отговор.
	— Не те разбирам — отвърна му Кикаха на тоански.
	Люспестият кимна. Но за него кимването можеше да означава и „не“. После се извърна и се отправи надолу по коридора.
	— Да-а — проточи Кикаха. — Ами… ти май така и не успя да довършиш историята на идването ти тук.
	— Аз…
	Клифтън спря и челюстта му провисна. Кикаха се обърна и видя, че една от свободните килии от другата страна, току-що беше запълнена. Човекът в нея беше крайно изтощен и коленете му се подгъваха. Той легна странично в очертанията на кръга, в който беше пристигнал. Кикаха веднага позна дългата бронзово червеникава коса и ангелски красивото лице.
	— Червения Орк!
	Клифтън сепнато пое въздух и заключи:
	— Дяволът хвана друг дявол!
	Вероятно някаква алармена система се бе задействала, защото след няколко секунди Кикаха чу познатите му тежки стъпки и видя съществото да идва насам. И малко преди то да стигне до килията на Червения Орк, Кикаха пак загуби съзнание.
	Събуди се объркан, оглушал и опрян в стената срещу заключената врата. Имаше чувство, че главата му се е раздула двойно. Ноздрите му долавяха парещата миризма на пушек, от който очите му се насълзиха, но това не беше дим от барут. Той опипа от двете си страни. Дясната му ръка докосна нечие тяло. Беше Клифтън, който още не бе дошъл на себе си. Той бе изплескан от дима и изцапан от кървави парчета тъкан. Когато погледна собственото си тяло, Кикаха видя, че и той е потънал в гадната мръсотия. Все още замаян, той чукна с нокът парченцата от гърдите си, корема си и десния си крак. Какво ли се бе случило?
	Въздухът се бе поизчистил, защото някакво течение отнасяше дима надолу по коридора. Пръчките на решетката бяха покрити със ситни капчици кръв, парченца кожа и мускули висяха по тях и покриваха пода. В краката на Кикаха бе паднало човешко око.
	Той бавно идваше на себе си. Опита се да се изправи на крака, но изпитваше такава слабост, че не можа да го направи. Неясно защо го болеше и гърбът, а краката му трепереха и в тях не бе останала никаква сила. Затвори очи и седна, опрял гръб в стената. Когато отново ги отвори, вече имаше ясна идея точно какво се бе случило. В капана на люспестия странник бе попаднал не Червения Орк, а поредният му двойник. Този път тоанът бе изпратил двойника си след Кикаха, макар целта му да не бе ясна.
	Не. Мозъкът на Кикаха започваше да работи на обичайните си пълни обороти и причината бе напълно ясна. Детекторите на Червения Орк бяха установили, че Кикаха отново се е отклонил от пътя, програмиран за него от Червения Орк. Тоанът сигурно е бил изненадан — и не по-малко обезпокоен, — че Кикаха пак му се е изплъзнал. Решил е да изпрати един от двойниците си по пресните му следи. Сигурно е действал светкавично! Сложил е бомба в раницата на двойника — бомба, нагласена да експлодира няколко секунди, след като жертвата пристигне в точката, в която Кикаха е бил прехванат. Двойникът, естествено, не е подозирал за бомбата.
	Макар да е нямал никаква представа какво точно се е случило с Кикаха след изчезването му от всичките му детектори, Червения Орк правилно се е досетил, че само негов враг може да направи това. Без съмнение е решил, че това отново е дело на Манату Ворцион. Но който и да е бил това, за Червения Орк е било ясно, че врагът му разполага с устройство, което той не притежава. Така че този враг е трябвало да бъде унищожен, дори това да означава, че Кикаха е щял да се превърне в кървав дъжд.
	Въпреки болката си и невероятната слабост, Кикаха стана на крака и куцукайки отиде при вратата на килията. Решетката на килията, в която бе пристигнал двойника, бяха огънати навън. Прищевките на взрива бяха оставили един крак, откъснат някъде в бедрото, една ръка и извита кост като от ребро непосредствено пред вратата на килията.
	Той притисна лице в пръчките и погледна надолу по коридора. Люспестият стоеше на не повече от дванайсет стъпки и движеше енергично глава във всички посоки, сякаш се опитваше да намести парченцата на мозъка в предишното им положение. Макар по него да не се виждаха парчета от кръв и плът, светлите цветове на люспите му бяха потъмнели от дима.
	Кикаха се обърна към Клифтън. Очите му бяха отворени, а устата му се движеше. Но Кикаха нищо не чуваше. Обърна се да отиде при англичанина, но така и не успя. Отново изпадна в несвяст.
	Когато се свести лежеше по гръб на легло в голяма стая. По стените и тавана имаше огромни екрани, на които се виждаха непознати животни и люспести мъже и жени, вървящи сред екзотични и ярко оцветени пейзажи. Всичките му болки и слабостта бяха изчезнали. Той се изправи в седнало положение и чу изшумуляването на чаршафите. Дръпна ги настрани, за да открие краката си. Димът, кръвта, парчетата човешка плът ги нямаше.
	На съседното легло лежеше Ерик Клифтън. Покрит бе със същата излъчваща сияние постелка като неговата. И точно когато Кикаха обърна внимание, че стаята няма прозорци, част от стената потъна в пода. Влезе люспестият. За миг обърна глава настрани. Профилът му представляваше една гладка дъга, започваща от тила и свършваща под долната устна, нарушена единствено от леката издатина на носа. Очертанията на профила наподобяваха малко сплесканата траектория на артилерийски снаряд. Приликата с насекомо се засили, когато той пристъпи към леглото на Кикаха. Но когато спря до него и заговори, приличаше по-скоро на човек. Тонът на гласа му и погледът в очите му изразяваха загриженост.
	— Не разбирам — отговори Кикаха.
	Люспестият вдигна ръце и обърна длани нагоре. Но ако това бе знак, че и той не знае езика на Кикаха, съществото явно нямаше да се отдаде на отчаянието.

	* * *

	През следващите два месеца Кикаха и Клифтън прекарваха всеки ден поне по четири часа, учейки го на тоански. Междувременно живееха в луксозни стаи на етаж, непосредствено над болничното отделение. Сервираха им храна, която понякога бе вкусна, друг път — направо отвратителна. Поддържаха физическата си форма редовно. Люспестият бе върнал на Клифтън пръстена, преработен отново да става на пръста му.
	Името на домакина им беше Хрууз. Народът от който произлизаше, се казваше Хрингдиз. Той, единственият оцелял от този народ, никога не бе чувал за Токина — името, с което бяха нарекли неговата раса в тоанската легенда. Според Кикаха Повелителите просто бяха адаптирали „хрингдиз“ за своето произношение.
	Намираха се дълбоко под „гробницата“ — която също беше на дълбоко, — където Кикаха и Анана бяха попаднали преди време. Хрууз нямаше представа защо са били телепортирани в неговото място за хилядолетна почивка. Но когато Кикаха му обясни, че е използвал Рога на Шамбаримен — звуков универсален ключ за всички врати, — Хрууз разбра. Той сподели, че въпреки това попадането им при него е игра на случайността. Причината била в това, че вратата била една от многото във възел от „въртящ“ се тип. Във възела се редували от десет до сто врати. Пътникът можел да мине през всяка една от тях, но през коя точно зависело от схемата на активиране на вратите във възела. Рога случайно е бил използван точно в момента, в който е била активирана „пролуката“ или по-скоро дефектът в пространствения континуум за гробницата. Това не било истинска врата, в смисъл, че не била направена от Повелител, а тя просто си е съществувала в тъканта. Но Рога не правел разлика между двете.
	— Това означава, че Червения Орк вероятно знае как да проникне тук — каза Кикаха на Хрууз. — Ти си използвал серия врати, за да заловиш мен и двойника на тоана. Ако той разполага с детектори, а аз мисля, че разполага, той може да дойде тук всеки миг. А може и да изпрати друг двойник, този път с бомба хиляди пъти по-мощна от предишната. Е, разбира се, той не може да знае каква е била съдбата на първия му двойник, след прехвърлянето му тук.
	Хрууз вече бе чул от Кикаха всичко за Червения Орк. Освен това беше научил и за историята на тоаните толкова, колкото Кикаха знаеше за нея.
	Хрууз говореше със силен акцент и речта му едва се разбираше. Пипалото на езика му често докосваше небцето и от това се получаваха звуци, каквито в тоанския нямаше и вероятно съществуваха единствено в неговия език.
	— Засега затворих всички врати. Така никой не може да дойде тук, но за нещастие и аз не мога да получавам информация за онова, което става навън.
	Хрууз разказа на Кикаха, че най-общо легендите за хрингдизите представят нещата близко до истината. Но в детайлите имало много грешки. Когато тоаните избили всички, целия му народ и изключение само на него, той направил това подземно убежище. След като постоял тук известно време, той спрял движението на молекулите в тялото си и „заспал“ дълбоко и задълго. Енергията за машините, поддържащи гробницата, за записа на събитията из различните части на различните вселени, за управлението на компютъра, който трябвало да реши кога да го събуди, идвала от атомен реактор. Когато горивото започнело да свършва, компютърът щял да го извади от небитието.
	— Теоретично погледнато — бе уточнил Хрууз, — в този далечен момент на бъдещето ситуацията би следвало значително да се е променила. Например Повелителите биха могли да са измрели. Те и без това не бяха много на брой, когато аз се оттеглих. Дори ако имаха останали живи наследници, те биха могли да бъдат много по-различни по темперамент и култура. Например да бъдат по-толерантни и по-състрадателни. Съществуваше и възможността някои по-високо стоящи в етично отношение от тях същества да са ги изместили. Изобщо, имаше вероятност обитателите на вселените, които и да са те, да проявят готовност да ме приемат. Мен — последният представител на хрингдизите. В противен случай, аз трябваше да се справя с злото, каквато и форма да беше приело то… Разполагах с гориво за още доста време. Но аз бях взел мерки да бъда събуден и в случай, че някой проникне, случайно или не, в гробницата ми. Вие сте влезли и аз съм бил изваден от съня си преждевременно. Но този процес е малко бавен. За съжаление аз не можах да се видя с вас и да поговорим. Вие сте успели да се измъкнете пак благодарение на Рога. Между другото в него е заложена технология, открадната от моя народ. Тоаните изобщо не притежават такава.
	— Какво! — бе възкликнал Кикаха. — Рога не е изобретен от древния Повелител Шамбаримен?
	— Този Шамбаримен сигурно е получил информация от един от нас и без съмнение го е убил, след като е научил каквото му е било нужно. Но вместо да сподели знанието с другите Повелители, той го е запазил в тайна. После го е вградил в предмета, който наричате „рога“. Ето, това е станало!
	— Но сигурно е имало и други подобни устройства? — недоумяваше Кикаха. — И след като хрингдизите са можели да отварят всякакви врати или да се възползват от дефектите в стените между вселените, за да пътуват из тях както им е угодно… ако всичко това е било практика, тогава няма нищо удивително, че това познание е попаднало в тоански ръце.
	— Не. Тези устройства бяха малко и се охраняваха. Те ни даваха предимство пред тоаните, защото ние можехме да минаваме през техните врати. Но след първото нападение от нас оцеляха малко… твърде малко, за да се възползваме ефективно от тези ключове. Накрая останах само аз. Изглежда всички онези, които бяха притежавали подобни ключове, ги бяха унищожили и се бяха освободили от всички сведения, които биха могли да издадат тайната ни. Останалото го знаеш.
	— Значи Шамбаримен е излъгал, че е изобретил Рога? — не бе успял да се успокои Кикаха. — Ето края на още една легенда!
	Хрууз само бе свил масивните си рамене съвсем като човек:
	— От онова, което ми разказа и от собствените си впечатления, откакто съм се събудил, е ясно, че Повелителите още са си тук и че не са се променили.
	— Ти искаш отмъщение, така ли? Искаш да ги унищожиш до последния човек?
	Люспестият се бе поколебал, а после бе отвърнал:
	— Не мога да отрека, че ще бъда щастлив, ако всичките ми едновремешни врагове, Повелителите, които са съществували по времето, когато моят народ е бил изтребен почти из корен, бъдат убити и аз съм този, който го направи. Но това е невъзможно! Трябва някак да потърся мир с тях. Защото, ако не го направя, аз съм обречен.
	— Не се отчайвай — бе се опитал да го окуражи Кикаха. — Аз съм враг на почти всички Повелители, защото почти без изключение те са се опитвали да ме убият първи. Те трябва да загинат, защото само тогава по вселените ще се възцари мир. Аз и ти ще станем чудесни съюзници. Какво ще кажеш?
	Люспестият бе отговорил:
	— Ще направя каквото ми е по силите. Имаш думата ми за това, а в дните, когато имаше и други хрингдизи, думата на Хрууз беше напълно достатъчна.
	Кикаха го беше попитал дали знае как са се появили на този свят тоаните. Хрууз беше завил, че неговият народ никога не би направил същества, толкова различни от себе си.
	— Някои въпроси нямат отговори — беше казал Хрууз. — Но нашата вселена не е била единствената. По някакъв начин тоаните преминаха през стената между тяхната и наша вселени и вместо да се отнесат към нас като към мирни и разумни същества, каквито ние бяхме, те започнаха да се държат сякаш сме опасни животни. Бяхме нападнати предателски и с измама и още с първия си удар тоаните избили три-четвърти от нас. Оцелелите от нас бяхме принудени да станем убийци. Ти знаеш какво се случи след това.
	— А сега? — искаше да знае Кикаха.
	— Когато отворих вратата и я свързах към веригата, аз нямах представа дали тоаните все още са същества, практикуващи насилие. Така че реших да заловя няколко образци. Вие двамата бяхте първите, които се хванаха. Не знаех, че не сте тоани, а идвате от планета, която дори не е съществувала, когато аз сам съм потърсил спасение. Третият вече беше тоан. И вижте какво се случи!
	— Ние можем да ти помогнем, но и ти трябва да ни помогнеш — бе продължил да го убеждава Кикаха. — Червения Орк трябва да бъде убит. Всъщност всички Повелители, които биха ни убили, трябва да умрат. Но най-напред аз трябва да отида в света на Зейзел преди Червения Орк сам да се е добрал до него.
	— Наистина ли той възнамерява да унищожи нашите вселени и да направи само една друга?
	— Така твърди. И е напълно в състояние да го направи.
	Хрууз извъртя очи и се изплю — пипалото на езика му се стрелна навън от устата. В този момент заприлича на змия. Кикаха си казваше, че е крайно време да спре да го сравнява с насекоми и влечуги. Хрингдизите бяха толкова разумни, колкото Homo sapiens, а в много случаи дори доста по-разумни от повечето му представители. Или поне така изглеждаше. Хрууз можеше лъже и да се преструва, криейки истинските си чувства.
	„Господи, с колко Повелители съм се разправял!“, мина през главата му в този момент. „Станал съм истински параноик… Но точно това ми е спасявало живота толкова много пъти“.
	Хрууз беше обещал да изучи данните относно вратите, с които разполагаше. Беше възложил на компютъра си задачата да направи справката, да извлече важните факти и да ги разпечати. Това беше отнело само два часа, но крайният продукт беше необятна маса от информация, написана на екзотичната — за Кикаха — азбука на хрингдизите.
	— Повечето от тези неща са онова, което моят народ е знаел за вратите — обясни му тогава люспестият. — Но предполагам, че тоаните са постигнали известен прогрес от времето, когато се скрих от тях. Опитах се да науча нещо по този въпрос, когато се наложи да затворя моите врати. За нещастие Зейзел изглежда е създал своя Пещерен свят след това. Може би ще научим нещо за настройката на неговата врата. Но не преди да се справим с Червения Орк, разбира се.
	— Ако успеем да го сторим, няма защо да се безпокоим как ще проникнем в света на Зейзел — беше казал Кикаха.
	— Не, това не е вярно. Данните за машината Създател-Унищожител могат да попаднат в ръцете на друг Повелител. Те или трябва да бъдат на безопасно място или да бъдат унищожени. Макар да потръпвам от мисълта, че така може да се постъпва с научна информация, по-добре е това, отколкото да рискуваме нейното открадване или попадане в лоши ръце.
	Кикаха обаче имаше още въпроси:
	— Едно време сигурно всеки Повелител е имал такава машина. Как иначе биха правили собствените си частни вселени? Но защо са изчезнали? Защо нито един не е запазил познанието как да се направи такава машина?
	— Питаш не когото трябва — бе му отговорил Хрууз. — Бях напуснал света на живите за дълго. Наистина може да още има някои Повелители, които притежават или машините, или чертежите за тях, но да не знаят това. Що се отнася до първия ти въпрос, аз мисля, че всеки Повелител, успешно проникнал в чужда вселена, по правило е унищожавал машината на врага си. Успелият нашественик е вземал всички предохранителни мерки да не завари някой на свое място, докато отсъства. Някой, който да убие бившият победител. Мисля, че след време са останали много малко машини. И все пак честно казано, наистина не знам.
	Няколко седмици след този разговор Хрууз извика Кикаха и Клифтън в една стая, за съществуването на която те не бяха подозирали. Беше необятна и имаше висок купол. Таванът и стените бяха черни, но осеяни с малки блестящи точици, свързани с линии. Мрежата беше силно впечатляваща.
	Хрууз махна с ръка и обясни:
	— Виждате резултатите от моите справки. Точките са възлите, в които има врати, а свързващите ги линии показват пътищата, по които се пътува между вратите. Прекарани са просто за облекчение на наблюдателя. Те разделят вратите, така че наблюдателят по-лесно да ги разграничи. Всъщност времето за преход между една врата и следващата е нула.
	— Виждал съм карта на вратите, когато бях веднъж с Джадауин в двореца му — отговори Кикаха. — Но тя изобщо не би могла да се сравнява по сложност с тази. Каква гледка наистина!
	Тъмните очи на Хрууз изгледаха Кикаха.
	— Да, каква наистина. Но това, което е изобразено, е карта на всичките възли, за които знам аз. Това са предимно хрингдизки врати, повечето от които бяха отворени в тоанските вселени по времето, когато моя народ се сражаваше с тоаните. Така че голяма част от тях имат връзка с различни тоански врати, макар тези връзки да са предимно случайни.
	Хрууз призна, че не знае къде се намират много от вратите и маршрутите. Така че, ако някой поемеше през някоя врата в света на Хрууз, той най-вероятно щеше да се остави на играта на шанса. Освен това имаше много възли, които излизаха в уж затворени вериги от маршрути.
	— Има ли вероятност някой от хрингдизките маршрути да излиза излиза на врата, извеждаща в света на Зейзел? — попита Кикаха. — Доколкото знам, в света на Зейзел се стига само през една врата. Но защо да няма някоя древна врата за това място, направена от хрингдизите?
	— Има вероятност за това. Но аз не знам коя може да е тази врата. Може стотици години да пътуваш по всеки маршрут и така и да не се натъкнеш на онази врата, която ти е нужна. По-важното е, че шансовете ти да оцелееш по време на търсенето ще стават все по-малки и по-малки.
	— Но Червения Орк вярва, че такава врата съществува. Иначе защо ще ме изпраща да я откривам?
	— Вече би трябвало да си разбрал, че той рядко споделя истинската причина, поради която прави нещо — подсети то Клифтън.
	— Да, мисля че е така. Но не е необходимо да ме лъже, нали?
	Докато бяха при Хрууз, Кикаха настоя Клифтън да довърши толкова много пъти прекъсвания разказ за пристигането му сред тоанските вселени.
	— Докъде бях стигнал? О, да! Нека най-напред направим рекапитулация на събитията, за които бях разказал преди наводнението да прекъсне историята ми.
	Кикаха въздъхна и се облегна в креслото. Наистина не бързаха за никъде, но беше ли необходимо Клифтън винаги да е толкова многословен?
	— Лудият Блейк описал на приятеля си видението, което му се явило и сега ние знаем, че ставало дума за един от хрингдизците. На мен ми бе станало толкова интересно, че аз нарисувах люспестия от видението, придържайки се към описанието на мистър Блейк. Показах го на най-близкия си приятел — момче на име Пю, което работеше за бижутер на име мистър Скарбъроу. Той показал скицата на един богат шотландски благородник — някой си лорд Рейвън, който поръчал да му бъде изработен пръстен на основата на скицата. Нещастният глупак Пю обаче откраднал пръстена. Знаейки, че ще се вдигне врява до небето и че основният заподозрян ще бъде той, Пю ми даде да му пазя пръстена. Дори само това показва колко малко му е бил акъла, защото тогава аз още не се бях покаял за всичките си грехове и още не се бях заклел пред Бога, че ще водя вече само праведен живот.
	Кикаха, чието търпение се бе изчерпало, въпреки многото време, с което разполагаха, го подкани:
	— Добре, добре, давай нататък!
	— Отлично! Констабълите от полицията започнаха да търсят Пю, който бе забягнал с бандата бездомници, с които имаше връзки още от преди да постъпи при мистър Скарбъроу. Накрая, разбира се, го откриха, но докато бягал от тях го убили. Изстрел в тила, доколкото знам, и нещастникът се провалил право в Ада… Това означаваше, че ставам собственик на пръстена. Но аз знаех, че ще трябва да мине много време, преди да мога да го продам. И че ще бъде най-добре, ако отида в някой далечен град, където да опитам да се отърва изгодно от него. Но аз просто не можех да напусна ей така, веднага, моя господар, мистър Дали — книжар и печатар. Щяха да ме заподозрат и полицаите можеха да научат за старата ми дружба с Джордж Пю. А ако ме разкриеха, това означаваше бесилка.
	Барон Рейвън бил решен да намери пръстена и човека, който го е откраднал. Един от агентите му разпитал Клифтън за кражбата. Агентът изровил по някакъв начин факта, че Клифтън е един от малкото близки на Пю и най-вероятно единственият му истински приятел. Клифтън бил ужасно изплашен и категорично отрекъл всичко, освен че наистина познавал Пю. Това било лъжа, която дори Клифтън знаел,че скоро ще бъде разкрита. Така че една нощ, скоро след разпита, той избягал и се насочил към Бристол. Възнамерявал да се качи на някой заминаващ кораб и да напусне Англия. Нямал пари, така че разчитал да бъде нает на работа като стюард. Всъщност готов бил да работи всичко.
	— Откраднах една кесия и с парите наех легло в една от пристанищните таверни — уточни той. — Кандидатствах поне на десетина кораба, търсейки работа, с която да си платя билета. Накрая ме наеха като помощник-готвач на един търговски кораб.
	Нощта преди отпътуването, докато се разхождал по крайбрежната улица, той усетил една ръка на рамото си, а миг по-късно и бодване в тила. Опитал се да избяга, без да се озърта, но краката му отказали да се подчиняват. Паднал в безсъзнание на чакъла. Свестил се в стая с лорд Рейвън и още двама мъже. Бил гол и завързан за леглото. Баронът инжектирал нещо в една от артериите на Клифтън. Противно на неговите опасения, този път той останал в съзнание. А когато лорд Рейвън започнал да го разпитва за пръстена, въпреки отчаяните си старания, Клифтън му разказал всичко.
	— Серум на истината — обясни Кикаха.
	— Да, знам вече. Торбата ми, в която съхранявах малкото си лични вещи, беше претърсена. Пръстенът сега стоеше на пръста на барона. Очаквах, че ще ме предадат на полицаите и че в крайна сметка ще бъда обесен. Но се оказа, че баронът не желае властите да разберат нито за мен, нито за пръстена му. Така че заповяда на своите хора — свирепи и брутални бандити — да ми прережат гърлото. Хвърли им няколко гинеи и се отправи към вратата, носейки великолепна кожена чанта в ръката си. Но само след няколко крачки спря, обърна се и каза: „Аз имам по-тежко наказание за него. Вие двамата си тръгвайте!“.
	Те бързо се подчиниха. Тогава той извади от чантата си два големи полукръга от някакъв сребрист метал.
	— Преносима врата! — обади се нетърпеливо Кикаха.
	— А-а, значи ти е ясно за какво говоря?
	— Та нали по същия начин и аз се пренесох в света на нивата.
	— Така ли! Но тогава аз нямах и най-смътна представа какво е тяхното предназначение, да не говорим за произхода им. Той съедини краищата им, така че на пода се образува малко неправилен кръг. После ме развърза. Бях толкова ужасен, че не се сетих да се съпротивлявам и дори се напиках отново, макар да го бях сторил веднага след като се събудих в онова легло.
	Лорд Рейвън развързал краката на англичанина, оставяйки ръцете му завързани на гърба. След това повдигнал нещастния Клифтън за врата с едната си ръка. Пренесъл го като малко зайче и го поставил в кръга между полумесеците. Предупредил Клифтън да не мърда, освен ако не иска да бъде разсечен надве.
	— Зъбите ми тракаха и целият се тресях. Макар да ми бе наредил да не казвам нито дума, аз се осмелих да го попитам какво иска да ми стори. Той отговори само, че ме изпраща директно в Ада, без да ме убива преди това.
	Клифтън вярвал, че се намира в ръцете на дявол, а защо не и на самия Сатана. Започнал да се моли за милост, макар да не разчитал на такава. Лорд Рейвън бързо се навел, съединил двата края на полукръговете, затваряйки кръга, изправил се и отстъпил няколко крачки назад. Няколко секунди нищо не станало.
	— След това стаята и баронът изведнъж изчезнаха. Всъщност бях изчезнал аз, както вероятно се досещаш. Миг по-късно се озовах в друг свят. Той не изглеждаше като Ад. Нямаше злорадо подскачащи дяволи, нито огнени пламъци, излизащи измежду скалите. Но аз наистина се намирах в пъкъла, защото бях пренесен на една умираща планета в една от вселените на Повелителите.
	Той направи пауза и продължи:
	— Дори само споменът за онзи момент ме кара отново да изживявам абсолютната паника и ужаса, които ме бяха обзели тогава. И все пак успях да си развържа ръцете и дори оцелях, макар да минах през мъчения, които сигурно са сравними с тези на прокълнатите.
	— В коя година стана това? — поинтересува се Кикаха.
	— Година 1817 от раждането на Всевишния.
	— Значи си прекарал около сто седемдесет и пет години сред тоанските светове?
	— Мили Боже! Толкова дълго? Бях така зает повечето време.
	Англичанинът разказа набързо за живота си оттогава досега. Беше посетил много места, беше минал през множество врати, бил роб както на тоани, така и на обикновени хора, дори беше се издигнал до вожд на едно малко племе и накрая се бе отдал на щастлив и спокоен живот.
	— И тогава ми се прииска да изживея някакво приключение. Потеглих през една врата, която в крайна сметка ме пренесе през много светове, докато накрая попаднах в клопка — в дупката, заложена от Червения Орк. Не знаех за кого става дума, докато не видях човека, който се появи в клетката на Хрууз и който експлодира.
	И той отново направи кратка пауза.
	— Онзи човек изглеждаше точно като лорд Рейвън — завърши той.
	— Вече се бях досетил — отвърна му Кикаха. — Баронът е бил Червения Орк, който по онова време живеел на Земята, представяйки се за шотландски благородник.

	13

	Макар Кикаха да се стараеше непрекъснато да бъде ангажиран с нещо, за да не мисли за Анана, тя не излизаше от главата му. А с нейния образ идваха тревогата и гневът. Тоанът сигурно вече бе приключил процеса на изтриване на паметта и сега тя сигурно си мислеше, че е на осемнайсет години.
	Червения Орк щеше да й обясни, че е пострадала от амнезия и че той се е погрижил за нея. А можеше да й каже, че е била предадена на неговите грижи от баща й и едва тогава е пострадала от загубата на памет. И щеше да се постарае тя никога да не научи колко хилядолетия всъщност бяха изтекли между тези две събития.
	И може би точно в този момент той се опитваше да я съблазни. Или, загубил търпение, бе решил да получи желаното насила. Кикаха се опита да изчисти от мислите си картините на двамата в леглото. Но това не бе толкова лесно като да дръпнеш щорите.

	* * *

	Изтекоха два месеца. На третия ден от третата седмица на третия месец (добър знак, ако човек вярва в тези неща) Хрууз покани Кикаха и Клифтън в стаята с много екрани на монитори. Огромното помещение беше потънало в мрак с изключение на примигващите светли точки по куполообразния таван и по стените. Сега те бяха много по-ярки, отколкото при първото им идване. Един-единствен насочен източник на светлина осветяваше Хрууз и пулта, пред който седеше. Когато те влязоха, той стана с изражение на лицето, което двамата вече се бяха научили да възприемат като усмивка.
	Той потри ръце една в друга, повтаряйки жеста, с който хората изразяват радост или голямо задоволство.
	— Добри новини! — поясни той. — Много обещаващи!
	После забоде пръст в посока на тавана. Извивайки врат, Кикаха различи една голяма светла точка, която миналия път отсъстваше. Много линии се събираха в нея, започвайки от други по-невзрачни точици. Направи му впечатление и че една друга светла точка смени цвета си от бял на оранжев. Няколко от линиите, стигащи до нея, също станаха оранжеви. Една от тях стигаше до голямата точка.
	— Оранжевата точка извежда в света на Зейзел… ако изчисленията ми са верни.
	— Сигурен ли си в това? — попита Кикаха.
	— Накарах компютъра да трасира всички линии, които виждате. От последното ви идване тук, към картата бяха добавени много нови точки и линии.
	— Но ти каза, че си изключил всички врати, водещи насам, заради Червения Орк — напомни му Кикаха.
	— Да, бях направил точно това. Но реших да поема риска, надявайки се Червения Орк да не открие новите врати, които отворих. Отварям ги за по няколко микросекунди е веднага ги затварям. Компютърът върши работата си през това време. Това, което виждате на дисплеите, е резултат от работата на компютъра за по няколко микросекунди, но извършена милиони пъти.
	Кикаха се питаше какво точно бе накарало Хрууз да повярва, че е намерил вратата за Пещерния свят. Но точно преди да го попита, Хрууз продължи:
	— Обърнете внимание на точката, която е много по-голяма от останалите. Виждате ли тънката оранжева линия, която я свързва с по-малката оранжева точка? Голямата точка всъщност е струпване от точки, разположени толкова близко една до друга, че се възприемат от окото като една точка. — Той вдигна поглед и отново се усмихна: — Голямата точка представлява нещо, за което мисля, че Тоаните изобщо не знаят.
	— Това да не е онзи възел от врати, за които ми спомена преди два месеца? — попита Кикаха. — Чудех се какво ли означава това, но ти не каза нищо повече.
	— Отговорът ти е достатъчен, макар опитът ти с вратите да е чисто практически. Но ти не си учен. Освен това, ако Червения Орк знаеше нещо за „въртящите се“ врати или по-скоро за мултиплексния режим на работа, той щеше да се възползва.
	Хрууз каза нещо в пулта си и на картината на екрана пред него се смени. В центъра й се намираше голямата точка — струпването на врати, работещи в мултиплексен режим. Увеличението позволи на Кикаха да различи, че пред него е цяло съзвездие от отделни точки.
	И отново Хрууз нареди нещо на острия си език. Картината на екрана се задвижи към центъра на струпването и над него се появи дума, изписана с малки хрингдизки букви.
	— Надписът се отнася за вратата от възела, извеждаща в две точки — както вие ги наричате „пукнатини“ — в стената на света на Зейзел. Обърни внимание, че дефектите са много по-тъмни от активните врати. Единият дефект е на мястото на някога активна врата, а другият е „изтъняване“ в стената, съществуващо още от времето, когато тази вселена е била създадена. Предполагам, че вратата е била затворена от съществото, което сега управлява Пещерния свят. Това създание — ти спомена, че се казвало Дингстет — не само е затворило вратата, но е преместило и остатъчния дефект. Това издава големи познания и значителни енергийни ресурси. Дори машините, с които аз разполагам, са безсилни да направят това. Те обаче са достатъчно добри, за да открият, че дефектът е бил преместван. Гледай внимателно. Аз ще увелича така, че да се види по-добре.
	Той каза нова дума. Появи се много тънка линия. Единият й край се намираше в слабата точка, а другият опираше в друга, още по-слабо светеща точка.
	— Това са следите от извършената операция — обясни люспестият. — На картата има хиляди точки. Но само за тази съществува път на преместване и, още по-точно, следи от подобен път. Ясно е какво е предприел Дингстет: той е затворил капана в еднопосочната, през която Червения Орк е пристигнал в неговия свят. След това я е преобразувал за кратко в двупосочна, колкото да унищожи шестоъгълната й рамка. Идеята е била да не напуска своя свят, защото лъчите на бластера, с които е разрушил структурата при него, са свършили същата работа и в другия край… След това отново я е направил еднопосочна и я е преместил в друго място — едно постижение, което надхвърля възможностите на днешната тоанска технология. Това обяснява защо Червения Орк не я е намерил в Нежелания свят. А ти вече си разбрал, че светлата остатъчна диря, видяна през устройството на Манату Ворцион, е напълно фалшива.
	— Това е чудесно! — възкликна Кикаха. — А какво ще кажеш за еднопосочната врата, през която Дингстет е извел Червения Орк от Пещерния свят?
	Хрууз вдигна ръце с дланите нагоре в напълно човешки жест.
	— Тя е затворена и дефектът в тази точка е непроходим в нито една от посоките. Съмнявам се, че детекторите на Червения Орк притежават разрешаващата способност, необходима за да се локализира този дефект. Може би това обяснява неуспеха на опитите му да открие входа, както и пътя на преместването му. Макар вратата за кратко да е станала двупосочна, онова създание явно разполага със средство да заличи следите от съществуването на двупосочна врата. Но ти ще трябва да отвориш повторно изхода, когато попаднеш там.
	— Ще се справя! — уверено заяви Кикаха. — Да започваме!
	— Не чак толкова бързо. Ето това е машината, която ще отвори… по-скоро трябва да отвори входа, затворен от Дингстет.
	Хрууз каза нещо и от стената под пулта за управление изпълзя някакво чекмедже. Той извади от него черен метален куб с ръб около четири пръста. На горната му стена имаше оранжев бутон, долната бе извита, а от едната страна висеше каишка.
	— Ключът за вратата на Пещерния свят — обяви Хрууз. — Единственият друг ключ е твоят Рог на Шамбаримен.
	Той повдигна черния куб.
	— Наследих това от един приятел… голям учен… който бе убит няколко дни след като ми го даде. Доколкото знам това устройство е уникално за всички вселени… Пристегни го на китката си. Без него няма смисъл да ходиш където и да е.
	Подготовката за пътуването отне два дни. Ерик Клифтън настояваше да тръгне с Кикаха. Хрууз заяви, че шансовете на Кикаха да успее в своята мисия са минимални. Според него, Клифтън само рискуваше да загине заедно с Кикаха. От друга страна, Клифтън му бе необходим със знанията си за вселените на Повелителите, от които Хрууз имаше нужда, за да се бори успешно срещу тях.
	— И освен това — призна веднъж Хрууз пред Кикаха, когато Клифтън отсъстваше, — ще се чувствам много самотен, макар той да не е хрингдизец.
	Изгарящия от нетърпение Кикаха трябваше да изчака настъпването на подходящия според Хрууз момент за влизане през мултиплексера на вратите.
	— Възелът всъщност изобщо не се върти, това беше само удобна аналогия — обясни той на Кикаха. — Потеглянето ти трябва да стане в прецизно избран момент. Разполагаш с интервал от двайсет секунди, за да проникнеш във възела и да избереш вратата, която ще те прехвърли през дефекта на стената в света на Зейзел. Закъснение от десет микросекунди може да те изпрати на съвсем друго място.
	Хрингдизецът беше построил деветоъгълна метална рамка, очертаваща мястото, където Кикаха трябваше да стъпи. Един час преди това Кикаха си сложи кислородна маска, пристегна на гърба си кислородна бутилка, защити очите си с чифт тъмни очила, нарами раница с припаси и пристегна на лявата си китка часовник с монтирано в него устройство за отваряне на дефекта. Кикаха, който обичаше да дава свои имена на всичко, го нарече „отварачката“. Върху горния му капак се намираше оранжев бутон.
	Ерик Клифтън дойде да се сбогува със съпланетянина си.
	— Нека Бог бъде с тебе — пожела той на Кикаха, докато му стискаше ръката. — Това е война срещу дявола, така че ние сме обречени да я спечелим.
	— Бог сигурно ще спечели срещу Сатаната — съгласи се Кикаха, — но колко жертви ще паднат, за да се стигне дотам?
	— Ние няма да бъдем между тях.
	Индикаторът на стената примигваше с хрингдизки цифри, отмервайки оставащото време. Кикаха вече се бе научил да ги разчита. Две минути преди това той провери хрингдизкия часовник на дясната си китка. Беше синхронизиран с часовника на стената. Застана пред деветоъгълната рамка и когато останаха само трийсет секунди се приготви да влезе в нея. Макар Хрууз да го бе уверявал, че няма да срещне никого, Кикаха разкопча кобура с лъчемета.
	— Готови — предупреди го ненужно Хрууз. — Остават двайсет секунди!
	На Кикаха се стори, че думите му едва бяха заглъхнали, когато чу отсечено на тоански:
	— Скачай!
	И Кикаха скочи. Мина през деветоъгълника и за миг загуби ориентация. Тялото му сякаш да разтегли в далечината. Усещаше краката си издължени. Ходилата му като че ли се преместиха на двайсет стъпки от гърдите. Ръцете се отдалечиха на десет стъпки от раменете.
	Едновременно с това изпита шок, като че ли бе паднал в ледените води на Северно море. Притъпените му сетива се свиха в почти невидими точки. Хрууз изобщо не го бе предупреждавал за подобни ефекти… но дали сам той знаеше какво ще се случи? Кикаха съобрази, че отсега нататък съдбата му е само в неговите ръце.
	Обгърна го сумрачна зеленикава светлина. Бързо преохладените му ходила подаваха смътни сигнали, че са стъпили на под, който той не можеше да види. Нито различаваше някакви стени около себе си. Сякаш бе попаднал в невидима мъгла.
	В този момент се появи сияние. Той закрачи в тази посока, ако „крачене“ беше точната дума. По-скоро май загребваше през някаква плътна маса. Беше загубил представа колко секунди бяха изминали от момента на пристигането на това място — ако това изобщо бе „място“. Не си струваше да губи време да поглежда часовника си. Или беше дошъл навреме или не.
	Зеленикавото сияние се засилваше. Източникът от другата страна — ако тук можеше да се говори за „друга страна“ — вече бе по-наблизо. Тази светлина трябваше да идва от вратата, която му бе необходима.
	И тогава светлината започна да отслабва. Кикаха напрегна сили да ускори ход. Дяволите да го вземат! Спомняше си как му се бе струвало, че двайсет секунди са безкрайно много време, за да се дотътри до някаква си врата! Сега те се бяха превърнали в един непостижимо кратък миг. Започваше да усеща, че стомахът, дробовете му и сърцето му започват да се деформират също като крайниците. Изведнъж му се повдигна.
	Ако повърнеше в маската, това щеше да сложи край на всичко.
	Светлината беше навсякъде около него. Съвсем бавно — или поне така му изглеждаше отстрани — той протегна ръка към „отварачката“, дадена му от Хрууз. Тя също изглеждаше деформирана. Дясната му ръка се размина с нея. Почувства че го обхваща паника, чиито студени вълни започнаха да се надигат от… от онова, което ражда паниката изобщо. Не разполагаше с много време да натисне бутона. Поне така му се струваше. Някакво вътрешно чувство му подсказваше, че ако не го направи бързо, разрешеният интервал от време ще изтече.
	Пресегна се през гърдите и напипа лявото си рамо, макар и това да не стана веднага. Колко ли секунди още му оставаха? Усети на ръба на осезанието си, че пръстите му докосват ризата. Плъзна ги надолу, виждайки с очите си как ръката му се движи зигзагообразно като онази билярдна щека от филма на У.К.Фийлдс, чието име не си спомняше. Някак изненадващо и за самия него средният му пръст се озова върху бутона. Странно защо той имаше вдлъбната горна повърхност. Въпреки съмненията си, че това е бутонът, който му трябва, Кикаха го натисна.
	И мигновено се озова в тунел, запълнен със сумрачната светлина, предхождаща пукването на зората. Вече не му се повдигаше, ръцете и краката му като ластици бяха възстановили нормалните си размери. Студът отстъпи място на усещане за топлина. Дори дишаше по-лесно. Вече не помнеше дали не бе задържал дъх в онова невъзможно място. Часовникът му твърдеше, че бе пребивавал в онази псевдопространствена или може би извънпространствена област цели осемнайсет секунди.
	Завъртя вентила на кислорода и свали маската и бутилката. Веднага почувства, че въздухът около него не помръдва. Беше горещ и тежък и оставяше впечатлението, че отдавна е умрял. Той положи маската и бутилката на пода, за да маркира точката, през която бе влязъл в този свят и се огледа. Тунелът минаваше през гладка кристалинна скала и беше достатъчно широк, за да позволи на двайсет души да маршируват през него в редица. В центъра на пода се виждаше плитък объл улей, в който течеше вода. Някакъв плътен мъх покриваше на големи петна стените и тавана. Призрачната светлина идваше от зеленикави клумби по тавана, стените и пода. Тук-там висяха изсъхналите скелети на странни насекоми със шестоъгълни тела. Не се виждаше какво би могло да причини смъртта им.
	Но най-странното нещо в този тунел бяха фигурите, които бавно се движеха в колона по една върху всяка от стените. Бяха черни, високи не повече от четири пръста и съвсем малко над нивото на очите. Когато стигнеха по покрита с мъх част от стената, те изчезваха, но по-нататък пак изплуваха по голите места. Можеха да бъдат някакви йероглифи или символите на необичайна азбука. Изглеждаха му смътно познати, напомняйки с нещо трудно определимо за гръцкото, славянско, арабско и китайско писмо, но не му говореха нищо определено.
	Неподвижният въздух го подтискаше. Реши да надраска голям Х върху стената, за да маркира началото. После прибра кислородната маска и бутилката в раницата си.
	Добре… Но накъде да тръгне?
	Срещу течението на потока бе една от възможностите, точно толкова добра, колкото и другата. Освен това натам пълзяха и символите.
	Цели пет часа вървя по тунела в тишина, от която ушите му заглъхнаха. Единственото живо нещо около нещо бе светещият мъх. Не беше изключено клумбите по стените да бяха по-висша форма на живот. На всеки половин час той спираше, за да драсне на стената поредният Х. Въздухът оставаше неизменно горещ и плътен и той трябваше да потиска желанието си да надигне манерката. Въздържаше се, защото тя можеше да му потрябва за случай на истинска криза.
	Вече се бе убедил, че наистина е в света на Зейзел. Макар тоанските легенди да не навлизаха в големи подробности при описанието му, те определено разказваха за тунели като този, в който се намираше. Изпитваше някакво опиянение, че бе постигнал онова, което се бе оказало непосилно за копелето. Не, той тепърва щеше да се разправи с него.
	Когато наближи началото на шестия час от пристигането му тук, той стигна до разклонение. Без никакво колебание Кикаха пое по лявата половина. Беше свикнал да гледа на лявото като на щастлива посока — не, това нямаше нищо общо с предразсъдъците относно дясното — и беше готов да се обзаложи, че избраният път ще го отведе право в сърцето на тази планетарна пещера. Получи доказателство за правотата си, когато се натъкна на първия от многото животински скелети. Те буквално затрупваха пътя му. Някои изглежда бяха загинали вкопчени в битка, толкова преплетени бяха костите им. Обезпокоен той се затича. Тук се бе случило нещо лошо.
	Няколко минути по-късно той прекрачи последните кости и излезе в гигантска пещера. Беше осветена от клумбите, които тук бяха разположени много по-нагъсто, отколкото в тунела. Но тяхното осветление не му даваше възможност да надникне дълбоко в пещерата.
	Потегли надолу по някакъв склон и след известно време стигна до равното дъно. Както и в тунела, то бе осеяно със скелетите на различни видове птици и животни. Тук обаче имаше достатъчно клонки и парченца, които подсказваха за наличието на далече по-разнообразна флора от тази, на която се бе натъкнал до момента. Предположи, че животните бяха яли от мъртвите или умиращи растения. Но се бяха изтребили преди да изядат всички растителни остатъци.
	Върху близката стена странните фигурки продължаваха непонятния си нескончаем парад.
	Според онова, което бе чувал, целият този свят представляваше един гигантски компютър. Зейзел бе създал някаква флора и фауна, за да украси и разнообрази по някакъв начин необятните си пещери. Но и те, и компютърът, се бяха провалили в замисъла му да запазят желанието да живее и той се бе самоубил.
	Къде беше обаче операторът на това необикновено място, единственото разумно същество тук, самотният крал, изкуственото създание, което Зейзел бе оставил да надзирава тази объркваща вселена?
	Кикаха извика няколко пъти с цел да предупреди Дингстет, в случай, че се намираше наблизо. Гласът му отекваше, но никой не му отговаряше. Той сви рамене и се отправи към отсрещния край на пещерата. Когато след време се обърна назад, отворът на тунела, през който бе влязъл тук, вече не се виждаше. Сенките го бяха скрили. Един час по-късно той стигна от стената на огромната подземна кухина и се изправи пред шест отвора на тунели. Избра крайният ляв. След трийсет и две минути излезе на ново разклонение. Картината пред очите му бе същата: кости и растителни остатъци разпръснати по пода.
	Върволиците от символи пълзяха по стените и изчезваха в тъмнината пред него. Компютърът беше все още жив. Най-малкото изглеждаше като че ли продължава да работи.
	Никъде не бе видял нещо, което да напомня на пулт за управление. Това означаваше, че компютърът се управлява чрез говор. Но той нямаше и най-малка представа как да му зададе въпроси, а необичайните символи по стените бяха нечетими. Не би се учудил, ако се окажеше, че Зейзел е създал свой език за управление на машината. Ако бе така, мисията на Кикаха бе завършила с пълен провал. И дори нещо по-лошо — той се бе загубил тук със запас от храна само за дванайсет дни… и то при положение, че се хранеше крайно икономично.
	„Ако намеря Дингстет или ако той ме намери, всичко ще е наред“, помисли си той. „Разбира се, само при положение, че се съгласи да сътрудничи“.
	Дингстет може би обаче вече не можеше да помогне на който и да е било, включително и на себе си. Кикаха намери останките му в един стол, издялан в скалата, и на пода пред стола. Костите трябваше да се неговите. Принадлежаха на двукрако същество, което беше твърде различно от Homo Sapiens. Сред тях се виждаха малки пластмасови органи, от които все още стърчаха проводници. Черепът, паднал в скута на останките от скелета, определено не беше човешки.
	„Какъв късмет да попадна точно на това място толкова скоро след пристигането ми тук“, удиви се на себе си Кикаха. „В края на краищата, тръгвайки за тук, аз заложих на вероятността, че ще намеря Дингстет. Можех да извървя хиляди мили из този лабиринт, без да се натъкна на нищо интересно. Но ето че съм тук, където исках да попадна. И то почти веднага след пристигането ми“.
	Погледнато от друга страна, това може би не беше чак толкова голям късмет, защото единственият, който можеше да му разкрие как да получи данните за машината, вече не можеше да проговори и никога нямаше да може.
	Кикаха не можеше да разбере каква точно бе причината за смъртта на Дингстет. По черепа и костите определено отсъстваха следи от всякакво насилие. Дали лишеният от цел живот не бе станал причина да свърши със себе си? А може и Зейзел да го бе конструирал, залагайки му някакво време на живот. Каквото и да го бе убило, то бе оставило след себе си свят, който бавно се търкаляше надолу.
	— Просто не знам! — извика високо Кикаха. После изви от чувството на безпомощност и безсилна ярост, сграбчи черепа и го запрати с всичка сила напред. Това с нищо не му помогна, но поне част от яростта му се изпари. Гласът и крясъкът му се върнаха, отразени от далечните стени. Този свят сякаш беше решил във всичко да има последната дума.
	Побесняваше от мисълта, че смъртта на Дингстет по никакъв начин не гарантира, че информацията за Създателя-Унищожител е погребана завинаги. Може би, ако Червения Орк се намираше тук, щеше да бъде в състояние да задейства компютъра. Той бе учен и достатъчно интелигентен, за да измисли начин да влезе в комуникация с него. Но Кикаха определено нямаше да го чака да дойде, ако това някога станеше.
	И като удари, макар и не много силно с юмрук облегалката на каменния стол, извика високо:
	— Не, още не съм победен!

	14

	Символите по стените можеха да образуват затворена верига и за свършват там, където започваха. Но можеха и да водят към центъра за управление. Той реши да тръгне навътре в сложния комплекс от тунели и пещери. Извървя малко повече от миля, когато спря. Светоизлъчващите клумби и лишеите започваха да стават кафяви. Поне половината от „осветителните тела“ бяха изпопадали от тавана на пода, а и останалите изглеждаха, като че ли няма да се задържат там още дълго. Ако това загниване имаше епидемичен характер, скоро всички тунели и пещери щяха да потънат в мрак, което от своя страна щеше да сложи край на производството на кислород от растенията.
	Кикаха не бе от онези, които лесно се отказват от взетото веднъж решение. Той продължи напред, поставяйки знаци върху стените през стотина крачки. Гниенето тук бе обхванало всичко. Десет минути по-късно дори водата в потока спря да тече. След още пет минути улеят в центъра на пода бе само леко влажен. Ставаше ясно, че скоро дори тези следи от влага ще изчезнат в засилващата се горещина.
	Полумракът около него се бе сгъстил до такава степен, че той виждаше едва на пет стъпки пред себе си. Отново спря. Какъв бе смисълът да упорства? Скоро този свят щеше да бъде мъртъв. Макар символите по стените все още да се движеха, това означаваше само, че гигантският компютър не е напълно умрял. Кой знае дали нямаше да работи докато все още има енергия. А това можеше да продължи още неизвестно колко хилядолетия.
	Кикаха се обърна и започна да се връща към пещерата. За да е сигурен, че върви по същия път, трябваше да се придържа близко до стената с маркировката. След няколко минути бе принуден да извади фенерчето от раницата си. Прикрепи го към главата си с лента и закрачи по-бързо. Въздухът ставаше все по-тежък и беден на кислород, така че извади за всеки случай кислородната бутилка и я метна през дясното си рамо. После сложи маската върху лицето си и отвори вентила. От време на време спираше притокът на кислород и дръпваше маската настрани. Беше в състояние да върви не повече от няколко минути, преди да почувства нужда отново да я сложи.
	Е, сега вече никой нямаше основания за безпокойство, че Червения Орк ще се добере до машината. Тази мисъл го накара да се чувства малко по-добре. Сега можеше да посвети всичките си сили на задачата да убие тоана и да спаси Анана.
	Следвайки Х-овете той излезе обратно в голямата пещера. Знаците свършваха, защото не бе видял смисъл да маркира стената тук. Щеше да продължи към другата страна и да намери маркировката, която бе направил в изхода на тунела, от който бе дошъл. Вместо да обикаля покрай стената на пещерата, той закрачи право напред. Лъчът на фенерчето падаше върху мъртвите растение и костите на животни, някои от които бяха изключително любопитни. В следващия миг той спря.
	Пред него се издигаше каменният трон. Но къде беше скелетът на Дингстет?
	Той се приближи до празния трон, огледа се и светна наоколо с фенерчето. Лъчът изобщо не можеше да стигне до стените или тавана. Кикаха тръгна в посоката, в която помнеше, че бе хвърлил черепа. Но макар да огледа доста широк кръг, където би могъл да се е изтърколил, не намери нищо.
	Свали кислородната маска.
	— Дингстет! Дингстет! — извика той. Името отекна от далечните стени. Когато ехото заглъхна, той отново сложи кислородната маска и се вслуша. Чуваше само пулсиращата в ушите му кръв. Невидимият наблюдател обаче сигурно знаеше, че неканеният посетител бе разбрал, че не е единственото живо същество в Пещерния свят.
	Кикаха изчака цели пет минути преди отново да извика името няколко пъти. Отново му отговори само ехото и пак настана тишина.
	— Знам че си там някъде, Дингстет! — извика той. — Хайде, покажи се!
	След малко отиде до грамадния стол и седна на него. Щом ще се чака, поне да бъдеше по-удобно, доколкото това бе възможно върху камъка. Даде си десет минути и зачака. След това трябваше да върви. Някой ден може би щеше да се върне с повече припаси и щеше да търси по-дълго и по-подробно. Тогава и Хрууз щеше да дойде с него, а той може би наистина щеше да бъде в състояние да направи нещо, за да съживи планетата.
	Изтекоха две минути. През главата му мина мисълта, че и това е предостатъчно, понеже не беше напълно сигурен какъв е запасът му от кислород. Поизправи се в стола. Очите му се напрягаха да проникнат през тъмнината пред него. Строи му се, че дочува едва доловим смях. Стана на крака и бавно започна да се обръща. Преди да се завърти, нещо го удари отдясно. Заболя го, но не загуби съзнание. Скочи напред и изгаси фенерчето. След това изтича още десет крачки и се хвърли по корем.
	Напрегнато се вслуша с лъчемет в ръката. Знаеше какво го бе ударило. Защото в мига преди да скочи настрани от стола беше зърнал с периферното си зрение изтъркулващият се в тъмнината череп на Дингстет.
	Знаеше, че сега животът зависи от ушите му. След няколко секунди долови зад гърба си ново изсмиване, този път малко по-силно. Претърколи се странично няколко пъти и стана полуприклекнал. Който и да бе хвърли черепа по него, вероятно имаше възможност да вижда без светлина. Но и той можеше това. Свали раницата, разрови в нея, извади чифт очила и ги сложи. Завъртя малък диск върху фенерчето и се втренчи в призрачните образи, които виждаше.
	Всъщност наоколо нямаше никакво живо същество. Единственото място, където то би могло да се скрие, бе зад каменния трон. Но нападателят му щеше да съобрази, че Кикаха се е досетил вече за това. Къде тогава би могъл да се скрие той… а може би тя? Водните канали бяха дълбоки колкото да покрият проснал се в тях човек. Най-близкият се намираше на около трийсет стъпки от него.
	„Почакай малко“, наложи си Кикаха. „Онзи, който скача към заключението, често го приключват. Нападателят сигурно предугажда хода на мислите ми. Тогава би следвало да се крие зад трона. Чака готов да ме цапне по главата, когато мина покрай него, за да проверя дали не е в каналите. От друга страна… вече можеше да го направи досега! Защо ме замери с черепа и ме предупреди? Който и да е това, трябва да е тоан. Само някой от тях е в състояние да си играе с мен като котка с мишка. Но аз не съм мишка и тоанът вероятно много добре разбира това. Колкото е по-голяма опасността, толкова е по-забавно. Сигурно така си мисли. Е, нека му стане още по-забавно, а накрая ще видим кой ще се смее последен. От друга страна, напълно възможно е там да се крият повече от един Повелители. И ако играта започне да се развива срещу хвърляча на черепи, другарят му просто ще ме застреля… Но засега не може да го направи. Ще иска да се убеди, че с мен не са дошли още играчи“.
	Той стана, завъртя се три пъти като чукохвъргач и запрати раницата си в посока на трона. Тя падна до него. Но никой не подаде глава, за да надзърне. В същия миг Кикаха превключи фенерчето от инфрачервена на видима светлина, надявайки се да изненада с това противника си и да го накара с нещо да се издаде. Един поглед му бе достатъчен да се убеди, че никой не се бе хванал на номера. Отново превключи на инфрачервена светлина.
	Приближи се към двата канала предпазливо, често поглеждайки зад гърба си. Бяха празни, поне доколкото можеше да види на светлината на фенерчето. Но нападателя, или нападателите, можеха да се крият в тъмнината. Докосна превключвателя на лъчемета, намиращ се странично до дръжката. Без да поглежда към него го превключи на обхват около двеста метра. Извърна се ненадейно, натискайки спусъка през цялото време на обръщането. Лъчът, който през специалните очила за нощно виждане изглеждаше черен, описа кръг, разсичайки тъмнината. Ако някой бе поразен, той не извика.
	В мига, в който завърши завъртането, той изтича към каменния стол. Едновременно с това отпусна спусъка. И без това беше изразходвал много енергия. Ако зад стола се криеше някой, той щеше да чуе тежките му стъпки и трябваше да вземе бързо решение.
	Зад облегалката се издигна глава с поставени очила. Още преди гръдният кош да стигне нивото на горния ръб на стола, лъчеметът вече излъчваше. Натискайки отново спусъка, Кикаха се хвърли на пода. Камъкът до рамото му димеше. Но неговият лъч беше минал през шията на тоана. В това нямаше никакво съмнение.
	Той стана и описвайки широка дъга се насочи към стола. Макар сам да чуваше собствените си стъпки, съмняваше се, че и падналият ги чува. Според него той не би могъл да чуе дори изстрел с оръдие край ухото си.
	През цялото време докато отиваше към стола, той не отслабваше вниманието си. Ако имаше и друг скрит враг, сега бе моментът той да стреля. От друга страна, той можеше да лежи в тъмнината ранен, макар и не чак толкова лошо, че да е постоянно изваден от строя.
	След като се убеди, че лъчът бе минал пред шията на мъжа, Кикаха свали очилата от главата на трупа. Както и бе очаквал, лицето бе на Червения Орк. Но истинският Червен Орк сигурно бе изпратил двойник вместо себе си. Кикаха щеше да разбере само ако някога се натъкнеше на някой, който признаеше, че е истинският Червен Орк.
	Кикаха сам разбираше, че това е много малко вероятно някога да се случи. Все пак, този тук не носеше със себе си Рога. Би ли го оставил Червения Орк? Не, едва ли. По всяка вероятност убитият беше поредният двойник. Но ако бе така, как бе проникнал той тук без да използва Рога? Едно от възможните решение бе Червения Орк да го използва, но да изпрати напред двойника си. Другата възможност… той беше тръгнал с него и сега се криеше някъде в тъмнината.
	Малко бяха напълно сигурните неща на този свят.
	Той взе лъчемета на мъртвия си противник и го вдигна така, че внимателно да го разгледа под лъча на фенерчето. Настройката беше парализа от сто метра разстояние. Това означаваше, че идеята бе Кикаха да бъде временно изваден от строя, но не и убит. Който и да бе това, той явно бе опитал да се забавлява. Когато му омръзнеше, той сигурно щеше да парализира Кикаха и да го отведе в щаба на Червения Орк като пленник.
	Действайки бързо, но поглеждайки често зад гърба си, Кикаха взе кислородната бутилка на мъжа, лъчемета, комплекта батерии за него, лампата, предназначена също като неговата да се пристяга на челото, храната и манерката. Не прахосвай, за да не бъдеш похарчен и ти! Докато напускаше пещерата. натоварен с двете раници, той се питаше дали Червения Орк не се е скрил точно в този тунел и не го дебне от засада.
	Кикаха спусна очилата над очите си, превключи на нощно виждаше и ускори ход. Дългото пътуване мина без премеждия. Никой не изскочи внезапно пред него. Нито някой го следваше.
	Изпотен и все още напрегнат, той стигна до последния знак Х, отбелязващ мястото, където бе пристигнал в този свят. Изправи се до стената и изрече кодовата дума, която Хрууз му беше казал. Не би могло да се каже, че очаква с нетърпение минаването през студа, мъките и ужаса на мултиплексера. Но за негова изненада това му бе спестено. Той пристъпи през стената и моментално се озова в гора.
	Огледа се и простена. Дърветата приличаха на онези, които бе видял при прехвърлянето си в света на Манату Ворцион. Преди да успее да осмисли изненадата, беше заобиколен от няколко едри мъже с бронзова кожа, дълга права черна коса, чипи носове и черни очи с тежки клепачи. Дългите им копия бяха застрашително насочени към него.
	— Ей, аз съм приятелят на Великата майка! — извика той преди да бе станала грешка. — Не ме ли познахте?
	Макар да бе очевидно, че го познават, те не казаха нищо. Смушкаха го да върви с тях през гората. Час по-късно излязоха на поляната с голямото дърво, в което живееше Нашата господарка. Съпроводиха го до двореца вътре до слабо осветения шести етаж. Там го оставиха пред висока врата.
	— Сега можеш да влезеш — обади се Манату Ворцион през нея. Той бутна полираните абаносови крила навътре. И примижа, заслепен от силната светлина, бликнала отвътре. Едва след малко можа да различи голямата кръгла маса, поставена в самия център на луксозно обзаведенета стая. Богинята седеше на солиден тапициран стол с лице към него. От едната й страна седеше Ерик Клифтън, а от другата — Хрууз.
	— Често съм бил изненадван — започна той, — но този път направо ме сразихте. Как, по дяволите, попаднахте вие двамата тук?
	— Седни — направи жест с ръка тя. — Яж. Пий. И ни разкажи за приключенията си в Пещерния свят. При други обстоятелства бих ти разрешила да се изкъпеш и да си починеш преди вечеря. Но всички тук сме силно заинтригувани какво си открил.
	Кикаха седна. Столът беше удобен и той изведнъж се почувства адски изморен. Глътка жълто вино от дървената чаша изгони изтощението и му вдъхна нови сили. Той започна да яде и да разказва.
	Свърши с думите:
	— Това е. Червения Орк може да отива там. Не знам доколко това ще му свърши някаква работа. А как точно е намерил пътя, просто нямам представа.
	— Очевидно е — отговори му Хрууз, — че е трасирал по някакъв начин пътя ти от моето място до света на Зейзел. Не мога да кажа, че тази новина ме радва. Налага се изводът, че той разполага със средства за проследяване, каквито преди не е имал. Поне доколкото на мен ми е известно.
	— Той може да се промъкне дори и тук — намеси се Манату Ворцион. — Особено след като притежава Рога.
	— Съмнявам се, че има устройството, което използвах на нежелания свят — каза Кикаха. — Е, добре, това е моят разказ. А вие тримата… как се намерихте?
	— Идеята беше на Хрууз — обясни Великата майка. — Той ми изпрати Ерик Клифтън като свой пратеник, за да ми предложи да се съюзим срещу Червения Орк.
	— И пренастроих изхода от Пещерния свят така, че да се прехвърлиш направо тук — допълни Хрууз.
	— Оставил си света си без охрана? — удиви се Кикаха. — Та Червения Орк може…
	— Да опита да проникне там — каза вместо него Манату Ворцион. — И все пак той няма представа, че светът на Хрууз е неохраняван точно сега. И освен това Хрууз постави няколко клопки.
	Макар лицето на Хрууз да не беше човешко, досадата на него беше почти очевидна.
	— Мисля, че Кикаха зададе въпроса си на мен и пак от мен очакваше отговор.
	Гигантката разтвори очи малко по-широко.
	— Съжалявам, ако съм те обидила, но не такова беше желанието ми.
	Кикаха се усмихна. Между двамата съюзници се забелязваха признаци на известно напрежение. Манату Ворцион бе свикнала да прави точно каквото си наумеше. В това се включваше прекъсването на говорещи хора. А Хрууз съвсем не беше свикнал с него да се отнасят като с по-нископоставен. Той може би още не беше осъзнал, че за Манату Ворцион всички останали бяха по-низши същества. Та не беше ли тя Нашата господарка, Великата майка, Прародителницата на всичко? Не се ли отнасяха всичките й поданици със страхопочитание към нея? Дори Червения Орк се бе въздържал напоследък да я атакува! И то само защото тя първа бе отпочнала бойните действия.
	— Ако случайно не вземам думата без да ми е дошъл редът — обади се Кикаха, стараейки се гласът му да не прозвучи саркастично, — искам да изкажа мнението, че най-добрата ни защита срещу Червения Орк, е да го атакуваме. В никакъв случай не бива да го изчакваме да нападне този свят или някой друг. Трябва да тръгнем срещу него с всичко, което разполагаме.
	— Добра мисъл, само малко позакъсняла — сряза го тя. — Ние вече решихме, че това е най-добрата ни стратегия. И сме единодушни, че ти си най-подходящ да бъдеш нашето острие.
	— О, свикнал съм да ме използват като пушечно месо — отговори й той. — Всичко започна с Втората световна война — говоря за Земята, когато бях младеж — и оттогава не ми е оставало време да си поема дъх. Но няма да допусна да бъда най-обикновена пешка! Настоявам за пълноправно членство във военния съвет. Мисля, че съм си го заслужил.
	— Не е ставало и дума да не бъдеш равнопоставен — веднага се намеси тя. — И все пак от хилядолетия насам е известно, че военните съвети имат само консултативна роля. Армията трябва да има единствен водач — генерал, който да взема бързи решения и чиито заповеди да се изпълняват безпрекословно, макар понякога войниците да се усъмняват в тяхната разумност… Ти, Клифтън, нямаш нужния военен опит. Ти, Кикаха, си по-същество единак, човек на действието, великолепен, може би дори ненадминат, в ситуации, в които са замесени малко хора. Ти, Хрууз, си неизвестна величина, макар оцеляването ти след гибелта на целия ти народ, да говори силно в твоя полза. Едва ли подлежи на съмнение и това, че си истинска съкровищница на научно и технологично познание. Но истината е, че ти не познаваш хората, тяхното минало, да не говорим за тяхното настояще. Нямаш и опит като военен предводител. — Тя въздъхна дълбоко и завърши: — Това прави изборът на вашия водач единствен и очевиден. Аз притежавам всичко, което ви липсва, заедно с онова, което вие притежавате.
	Останалите не проговориха една дълга минута. После Кикаха обясни:
	— Пет пари не давам за това да бъда генерал. Това не е моят стил. Но настоявам с мен да не се отнасят като с фигура, готова да бъде принесена в жертва на шахматната дъска. Когато съм в акция, аз сам ще вземам своите решения — верни или не, — независимо дали са срещу дадените ми заповеди. Обикновеният войник е единственият, който най-добре знае какво трябва да се направи в конкретната обстановка. — Той пое дълбоко дъх и погледна Манату Ворцион право в очите: — Нещо ме дави в гърлото. Сигурно е кост, която ще трябва двамата да извадим.
	— Очаквах нещо подобно — отговори тя. — И ако си беше замълчал, нямаше да те уважавам толкова.
	— Щом е така, ще обясня на Клифтън и Хрууз какво ме яде отвътре. Ти ме изпрати в нежелания свят да открия вратата за света на Зейзел. Даде ми и устройство, с което да го направя. Но не ми каза, че „детекторът“ е фалшив, нито че е заредена бомба със смъртоносно действие. Ти знаеше, че тя ще експлодира след определено време. И…
	— Не. Тя щеше да експлодира само когато Червения Орк или някой от двойниците му се приближеше на определено разстояние от нея. И при всички положения след определено време. Не знаех индивидуалните особености на биополето му, нито точната му маса. Но използвайки твоето описание определих приблизителното му тегло. Съмнявам се, че съм допуснала грешка, по-голяма от няколко фунта.
	— И освен това не те интересуваше, че и аз мога да загина, нали? — избухна Кикаха.
	— Не, това силно ме вълнуваше. Поради тази причина бомбата беше нагласена така, че да не избухне докато онзи, в чийто ръце попадне, не се отдалечи на определено разстояние от тебе. При всички положения извън зоната на поражение.
	— Но ти не си знаела със сигурност дали онзи, който я вземе от мен, ще бъде Червения Орк или не!
	— Който и да е той, най-вероятно щеше да е твой враг.
	— Е, добре — бавно изрече Кикаха и не толкова яростно, — предполагам, че очакваш да ти се извиня, че съм те заподозрял в незаинтересованост дали ще умра, стига Червения Орк да хвърли топа.
	— Не съм сигурна, че те разбирам.
	— Това е идиом за „умирам“.
	— А-а. Не, не искам никакви извинения. Няма за какво. Ти просто не си знаел всички факти…
	— Всъщност знаех доста малко — промърмори Кикаха, — а най-правилно ще бъде да се каже, че не знаех нищо.
	— Налагаше се да те изложа на определена доза опасност. Смятах, че си свикнал с това. В края на краищата, оказа се, че си се отървал само със зашеметяване. — Тя погледна към другите: — Съгласни ли сте, аз да бъда генералът в тази война?
	— Аргументите ти са логични — сви рамене Хрууз. — Аз просто нямам какво да кажа срещу тази теза.
	— Благодаря ти, че ме попита — неловко проговори Клифтън. — Кой съм аз да поставям под съмнение правотата на великите?
	— Кикаха?
	— Съгласен.
	— Добре! Ето какъв смятам, че трябва да е следващият ни ход.

	15

	Кикаха се беше озовал на една от собственостите на Червения Орк — Земя-2.
	Нямаше представа къде точно се намира в момента. Беше се прехвърлил с помощта на Великата майка в район, съответстващ на Калифорния от Земя-1.
	— Червения Орк бе забранил на останалите Повелители да посещават която и да е от двете Земи — бе му обяснила Манату Ворцион. — Но, както ти е много добре известно, някои Повелители, включително Джадауин и Анана, са инсталирали врати и за двата свята и са били на тях… Преди много време и аз отворих няколко врати за бъдеща употреба, но досега не съм ги използвала. Ти ще се прехвърлиш на Земя-2, използвайки врата, която ще те изведе максимално близко до мястото, където смяташ, че Червения Орк има дворец. Много е възможно той да е открил тази врата и да е заложил капан в нея.
	— Това вече престана да ме изненадва.
	Малко преди той да пристъпи през глиндгласа, тя го прегърна. Главата му за миг се оказа заровена в долината между двете й гърди. О, какво неземно удоволствие.
	След малко тя го пусна и го отдалечи на една ръка разстояние, което не беше никак малко.
	— Ти си единственият мъж, който ме е отблъснал.
	— Анана…
	— Знам — кимна тя. — Но съм уверена, че накрая ще ме имаш.
	— Сега не мисля за този край.
	— От друга страна ти също си единственият на когото това може да се размине — засмя се тя. — Виждам, че си ми простил, задето те изложих на опасност, без да те предупредя. Върви сега и нека те споходи късмета на Шамбаримен.
	Късметът на тази легендарна личност в края на краищата го бе изоставил, но Кикаха не възрази. Той пристъпи през огледалото и се озова в топла камениста пустиня, почти лишена от растителност. Зад него се издигаше канарата, в която бе вратата. Огледа се и видя само няколко лешояди, изсъхнали тревисти растения, камънаци, струпани на неправилни купчинки и слоеве от почвата, които изглеждаха като преобърнати. Къде и кога беше виждал пак подобно нещо?
	Небето беше безоблачно. Височината на слънцето го накара да предположи, че местното време е към десет сутринта. Въздухът беше към 24°С.
	Великата майка не се бе оказала в състояние да му каже на какво разстояние е вратата от областта, съответстваща на Лос Анжелис от Земя-1. Тя даже не знаеше в каква посока да му каже да върви.
	„Както винаги аз трябва да решавам“, помисли си той. От друга страна нали точно това искаше.
	Беше излязъл от вратата с лице на запад. В такъв случай юг се намираше отляво на него. Винаги му бе харесвало лявото — считаше го за посоката, която му носи успех. Ако установеше, че е тръгнал не накъдето трябва, щеше да се обърне и да опита в противоположната посока. Тръгна през камънаците. На няколко пъти се подхлъзна, но не падна. Спускаше се към по-равен участък. Мина покрай гърмяща змия, която честно го предупреди, че я приближава, тракайки с опашка. Звукът го накара да се почувства у дома си. И наистина, в определен смисъл той си беше у дома. Макар този дом никак да не му бе харесал, когато преди време бе попаднал в истинския Лос Анжелис на родната си планета. Много хора, много коли, много шум, мръсотия и гаден въздух.
	Малко по-късно срещна огромен паяк-тарантула. Малките му и злобни очички му напомниха за някои от най-зловещите злодеи, с които се бе срещал из световете. И това му достави удоволствие. Тези срещи бяха развили умението му да оцелява и в известна степен той беше в дълг пред тези хора. Жалко че почти всички вече бяха мъртъвци. Нямаше как да им благодари.
	Кикаха носеше широкопола сламена шапка, тъмна риза с разтворена на врата яка, кожен колан, широки черни панталони, черни чорапи и здрави туристически обувки. Лъчеметът беше в кобура на хълбока му, а пълната с вода манерка висеше отдясно на колана му. Раницата на гърба му беше пълна с неща, които той бе сметнал да необходимо да вземе.
	След като повървя известно време, той спря. Разбира се! Сега знаеше къде се намира. Тези странни каменни образувания и канарите! Колко пъти ги беше виждал в уестърните! Това бяха скалите Васкец — един район, предпочитан за снимането на някои сцени. Значи трябваше да върви на юг, макар да не бе ясно какво разстояние ще трябва да измине. И той уверено се насочи в посока на 30-ия паралел.
	Пред него се намираше онова, което на Земя-1 бе известно като района на Лос Анжелис. Географията беше същата като на Земя-1, но архитектурата и жителите бяха напълно различни.
	Не след дълго стигна добре утъпкана пътека, по която личаха следи от колела. Пет мили по-нататък най-сетне дочу някакъв шум. Приближаваше зад гърба му. Обърна се и видя облак прах на половин миля от него. Вдигаше го отряд конници. Шлемовете им проблясваха под слънцето. Двамата начело на кавалкадата носеха знамена, развяващи се на дълги дръжки. Слънчевите лъчи, отразяващи се от наконечниците на копията, създаваха впечатление, че те са въоръжени с някакво фантастично оръжие. В гърлото на Кикаха заседна буца, защото той си спомни с тъга походите с воините от племето на хората-мечки, в които бе участвал на нивото Америндия в света на нивата. Както и рицарските двубои от нивото Драхеланд на същата планета. Ушите му дочуха пронизителния вой на бойни рогове.
	Последното нещо, от което сега имаше нужда, бе да бъде задържан от някакви войници. Без съмнение облеклото му би събудило любопитството им. И ако го спряха за разпит, той нямаше да може да отговори на нито един от известните им езици. А в този свят подозрително изглеждащият чужденец можеше да разчита само на затвор.
	Местността отляво на него бе равна, но на четиридесет стъпки се виждаше корито на река. Отдясно, поне на сто и петдесет стъпки от него, имаше хълмове. Той се затича към пресъхналото корито, надявайки се кавалерията да не го е видяла. И все пак щом той ги бе видял, сигурно и те го бяха видели. Лошо. Не оставаше нищо друго освен да бяга.
	Скочи в коритото, мигновено се обърна в другата посока и погледна над ръба му. Главата му беше частично скрита от пелинов храст. След малко минаха знаменосците. И на двата аленочервени флага се виждаше фигурата на грамадна кафява мечка с крака, малко по-дълги от тези на гризли. И обратно, лицето й беше по-малко от лицето на гризли.
	Може би гигантската дребнолика мечка, измряла на Земя-1, тук беше оцеляла.
	Офицерите, които яздеха зад знаменосците, бяха гладко избръснати, нахлузили кръгли, украсени с черни пера шлемове с предпазители за носа и други, извити около шията. Екипировката им с нещо напомняше тази на древногръцките воини. Освен това носеха алени туники, извезани със злато. Краката им бяха голи нагоре, но обути в кожени сандали. На коланите им висяха ножници с широки кании за къси мечове. Ризниците, досущ като тези на испанските конкистадори, бяха прибрани в малки кошници зад гърба на всеки ездач. Горещината очевидно правеше невъзможно да бъдат носени без да е наложително.
	Всъщност слънцето припичаше достатъчно силно дори и за шлемовете. Кикаха предположи, че военният устав изисква да не ги свалят, независимо от горещината.
	Обикновените войници бяха въоръжени с копия и препасани на пояса дълги мечове. И те бяха гладко избръснати и мургави. Но докато офицерите бяха късо подстригани, косата на войниците бе дълга, черна, вълниста и свободна. Не бяха от средиземноморския тип. Лицата им бяха широки и с високи скули, клепачите бяха тежки, носовете — дълги. Само опитното око на Кикаха можеше да забележи едва доловими следи на индианска кръв.
	В облака прах зад тях яздеше дружина стрелци с лъкове. Наброяваха към четиридесет. Следваха ги неясно колко мъже и жени, също ездачи и водачи на фургони, натоварени с припаси. Отличаваха се от останалите по изцапаните си жълти широкополи шапки. Разноцветните им туники бяха замърсени. Не бяха въоръжени. Нямаше никакво съмнение, че са индианци и сигурно бяха слуги или роби. Зад тях идваха още няколко дружини стрелци и копиеносци.
	— Имат коне — прошепна на себе си Кикаха. — Аз имам нужда от кон. Значи ще се сдобия с кон. И все пак опасявам се, че и те като едно време в Дивия Запад имат практиката да бесят конекрадците. Но аз няма да крада кон за първи път! Надявам се, не и за последен.
	Когато групата го подмина и прахът се спусна отново на земята, убеден, че войниците нямат намерение да се занимават с него, той се върна на пътя. Изчака един час, въпреки засилващата се горещина. Когато видя двама конници да се спускат от един проход между хълмовете отляво, той ускори ход. Двамата стигнаха до пътя, а той се намираше непосредствено зад тях. Извика им и те дръпнаха юздите на конете си.
	Никога не бе виждал по-корави типове. Шапките им бяха като на коларите. Черните им, изцапани от храна бради стигаха до кръста им. Погледът в черните очи беше твърд и безкомпромисен, орловите лица бяха изгорели от слънцето и изглеждаха прекалено втвърдени за усмивка. Носеха мръсни сини туники, но бяха обути в истински ботуши, стигащи до коленете им. На гърбовете си бяха метнали колчани със стрели, лъковете им бяха с натегната тетива, а в каниите се виждаха дръжките на дълги мечове и дълги ножове.
	Кикаха остави раницата си на пътя и извади малко кюлче злато. Вдигна го, посочи с другата си ръка по-близкото от двете животни и обясни:
	— Давам това за един кон.
	Естествено не го разбраха, но жестът му бе достатъчно изразителен. Тихо размениха няколко думи, обърнаха конете си към него и го нападнаха с мечове в ръка. Беше очаквал това, защото външният им вид ги издаваше, че са престъпници. Лъчеметът му, настроен на минимална мощност, ги събори от седлата. Той успя да улови юздите на единия кон и въпреки, че бе повлечен няколко метра, накрая го спря. Другото животно продължи да се носи в галоп. Захвърли всичките си дрехи без гащетата, обу миризливите ботуши и туниката на по-едрия от двамата и смушка коня. Беше взел още колчана и лъка му. Задържа своите гащета, защото те щяха да го запазят от претриване. Отдавна не бе яздил. Остави кюлчето на земята до падналите бандити. Не го заслужаваха, но… по дяволите, поне нямаше да му тежи.
	Пътуването продължи по-дълго, отколкото бе очаквал, но не искаше да мъчи животното, а и трябваше да го напои и нахрани. С приближаването към града движението по пътя ставаше все по-оживено. Фермери с фургони пълни със селскостопанска продукция отиваха на пазар, а в насрещния поток се виждаха същите фургони, натоварени със стока. Веднъж подмина керван с роби, повечето индианци и индианки, завързани един за друг с вериги. Децата им бяха свободни и следваха родителите си. Макар да съжаляваше тези нещастници, той не можеше да направи нищо за тях.
	Накрая стигна до проход, който водеше надолу към града, макар той още да не се виждаше. Вече бе успял да продаде малко злато срещу пари — кръгли медни и сребърни монети, различни по размер и стойност. На всяка от тях се виждаше ликът на някакво местно величие, а по периферията имаше изписани три думи, на непозната азбука.
	Когато най-сетне видя градът, той му се стори голям. По-груба оценка населението му беше между сто и сто и петдесет хиляди души. Къщите ставаха все повече докато Кикаха напредваше към океана, чийто бряг все още беше на няколко мили в далечината. Тук-там между колибите и неугледните магазини се виждаше заградено имение с голяма къща. Улиците изглеждаха като прекарани по пътеките на пияни крави и това продължи някъде до средата на онова, което на родната му планета би било Холивудските възвишение. Оттам-нататък пътищата се изправиха и дори се оказа, че са павирани с големи дялани блокове.
	От време на време попадаше на високи квадратни белокаменни сгради с двойни кубета, просторни входни веранди и колонади в градините. Те бяха буквално покрити със статуи на глави на троли и дракони, лъвове, мечки и… малко изненадващо, слонове. А може му мамути? В този район улиците не бяха павирани. Тесните канавки покрай тях бяха пълни с мръсна вода и воняха на канализация. Предполагаше, че още по-близо до океана всичко ще изглежда много по-цивилизовано, но нямаше време за подобни проучвания.
	Този град притежаваше нещо равностойно на смога на Лос Анжелис. Димът от хилядите кухненски огньове тежко се стелеше над долината.
	През цялото време докато спокойно яздеше по улиците, той не изпускаше от очи детекторът на врати. Но светлинният индикатор дори не мигна. Захвана се да провери по-подробно района на „Холивудските възвишения“. За разлика от същите на Земя-1, които бе видял през 1970 година, склоновете на тези бяха голи с изключение само на едно-две имения. Детекторът разкри наличието на няколко няколко светли петна над едно от тях — точно това на самото било. Тези петна можеха да бъдат само от врати.
	Не можеше да бъде сигурен, но мислеше, че въпросното голямо бяло здание, увенчано с два куполообразни покрива, се намираше точно на мястото, където на родната му планета бе обсерваторията „Грифит“. И пак от някакво ъгълче на съзнанието си извади спомена за думите на някой от времето на пребиваването му в Лос Анжелис, който беше подхвърлил, че нагоре води път, който минава през живописен парк и свършва при обсерваторията. Имаше само един начин да провери дали паметта му не изневеряваше.
	Трябваха му няколко часа да го намери, защото не искаше да пита местните жители. Н накрая излезе на черен път, който го изведе на павиран с големи бели плочи булевард. Той се отправяше към океана и обикаляше в основата на възвишенията. След малко откри, че от него тръгва нагоре друг път, отново черен. Без да бърза, Кикаха пое по него. Стръмният наклон щеше да бъде тежко изпитание за коня, ако го накараше да върви в тръс. Галопът тук бе немислим.
	И докато пътуваше по тясната алея, извиваща се между високи дървета, той си изработи план какво да направи, когато стигне по-наблизо до имението. Макар Червения Орк да се появяваше тук не чак толкова рядко, той вероятно бе непознат за повечето от местните жители. Сигурно беше подкупил някои по-знатни граждани да закупят имота на негово име. Червения Орк може би дори не напускаше очертанията му. без никакво съмнение тук имаше солидна охрана, а всички входове представляваха капани за нежеланите гости.
	Все пак тоанът може би не беше в дома си точно сега. Известно бе, че той притежава няколко имения на различни континенти от тази планета. Сигурно се телепортираше между тях, според това къде искаше да бъде в определен момент. Шпионите му го държаха информиран за развоя на събитията навсякъде, а и той сигурно следеше местната преса.
	Макар да бе създател и скрит наблюдател и на двете Земи, Червения Орк бе възприел стратегията да се намесва минимално в делата на хората. Планетите бяха нещо като експериментални лаборатории. Той ги бе създал по образ и подобие на собствената си планета, напълно повтаряйки вече разрушения роден свят в геоложко и географско отношение. Това, разбира се, се отнасяше за самото начало — тогава, когато земляните се намираха в ранната каменна епоха.
	Той бе създал изкуствени земни същества, беше използвал техниката на клонинга, за да бъдат началните условия еднакви, и бе населил с тях двете Земи. Групите бяха идентични в генно отношение и бяха започнали пътя си в съответстващи си географски области. Началното им ниво бе също еднакво — примитивно, а и съответните племена бяха започнали с еднакъв език. Това означаваше, че племената, заселени в Алжир на Земя-1 и същата географска област на Земя-2, говореха на един и същи език.
	Червения Орк бе наблюдавал развитието на племената на двете Земи за един период от около двайсет хиляди години. Някои тоани смятаха, че става дума по-скоро за трийсет хиляди, но само Червения Орк знаеше с точност. Колкото и да бяха, пред очите му бяха минали предисторическата епоха и цялата история на хората от двете планети. Но не беше посветил цялото си време само на наблюдение. По-скоро идваше за кратко ту на едната, ту на другата и опресняваше впечатленията си. Или пускаше в ход поредната си мръсна афера.
	Двете планети бяха един експеримент, доказващ разходимостта в историческото развитие. Макар в самото начало племената и условията, в които ги бе поставил, да бяха еднакви — и тук ставаше дума не само за расови особености и състав, а също и за езици, обичаи, та дори и имена — разликите след двайсет хиляди години бяха огромни.
	Кикаха нямаше време да установи в детайли как тези хора се бяха отклонили от пътя на населението на Земя-1. Нищо чудно Червения Орк да разполагаше със шпиони, които вече дебнеха за пристигането му. Едно беше сигурно: тоанът оставяше много малко неща на случайността и правеше всичко по силите му да не бъде изненадан. Кикаха прецени за най-разумно направо да приеме, че слухът за пристигането му вече е стигнал до Червения Орк.
	Добре, нека да бъде така.
	По средата на пътя той стигна до висока каменна стена, която го пресичаше и продължаваше настрани по склоновете. Една дузина въоръжени мъже стояха на входа. Той обърна коня си и се отправи обратно към града. Там успя да уреди да се грижат за коня му срещу скромно заплащане. Собственикът на конюшнята не правеше впечатление на особено любопитен. Толкова много бяха чужденците в града, че нямаше нищо необичайно да срещне един от тях тук, макар и малко встрани от централната част.
	А може би Червения Орк го бе предупредил да се прави на безразличен.
	Кикаха се върна в основата на възвишенията и навлезе сред дърветата малко встрани от извиващият се нагоре черен път. Изчака да падне нощта, дремна, хапна от собствените си припаси и пи малко от водата в манерката. Макар теоретично погледната да бе имунизиран срещу всяка болест, той не искаше ненужно да рискува с местната храна и вода. Стори му се, че времето е спряло, но накрая все пак настана полунощ. Небето се бе заоблачило. Той си сложи специалната лента през челото и закрепи на нея прибора за нощно виждане. Започна да се изкачва нагоре през дърветата все така встрани от пътя. Не след дълго отново излезе на стената. Макар да бе висока десет стъпки, въжето с кука на края му помогна да я преодолее практически безшумно.
	Яхна стената странично, изтегли въжето при себе си и извади от раницата си устройството за откриване на датчици, дадено му от Хрууз. Огледа внимателно района непосредствено около себе си. Но уредът не регистрира нищо. Това означаваше само едно: ако тук имаше датчици, в момента те не бяха активни. Но напълно възможно бе да има голям брой пасивни датчици, замаскирани като камъни или скрити под кората на дърветата. Това беше без значение. Неговата цел се намираше напред и нагоре.
	Спусна се от другата страна и с едно дръпване освободи куката. Намота въжето и го закачи на каишка за колана си. Започна да се изкачва по практически вертикалния в това място склон. След малко излезе на не чак толкова стръмен участък. Отново завъртя уредът на Хрууз в полукръг. Светлинният индикатор, монтиран така, че да не се вижда отстрани, не светна.
	Преодоля по същия начин нова стена и пак погледна през уреда. Едва сега индикацията светна. Остави го насочен в правилната посока, за да му даде време да установи каква е работната честота на датчиците. Когато анализът завърши, той завъртя един диск отстрани, нагласявайки го на същата честота. После натисна скрит бутон. Индикацията веднага угасна. Малкото устройство беше компенсирало по пасивен път излъчваната от датчика вълна, така че сега никой не регистрираше неговото присъствие тук. И все пак алармената система в дома на Червения Орк сигурно за кратко се бе активирала.
	В съзнанието на Кикаха се мерна поетична картина: той беше като в малко кану, борещо се срещу течението на реката на несигурността и неопределеността, което пропуска вода от всички страни, а греблото му всеки момент може да се счупи. Но дори кануто да потънеше, Кикаха щеше да изплува и да да продължи нагоре.
	Той избърса потта от челото си и отпи дълбока глътка от манерката. Беше я изпразвал на няколко пъти, но не бе проблем да я напълни от многото бистри потоци, спускащи се отгоре. После навлезе в гъсталаците, препречващи последните метри преди да зърне през детектора на Хрууз сияние на горния етаж на голямата къща. Малко необичайно, но напълно обяснимо, на партера нямаше нито един прозорец. Подобно на всички големи къщи в долината тук, и тази бе иззидана от големи бели каменни блокове.
	Кикаха свали очилата за нощно виждане и се огледа. Долината бе потънала в мрак с изключение на няколко пръснати нашироко светлинки. Той тръгна към източната страна на къщата. Теренът тук бе равен, а посипаната с чакъл пътека, която се извиваше между цветните лехи. На четиридесет стъпки от къщата започваше морава. Поглеждайки детектора от време на време, Кикаха стигна до ъгъла и надникна зад него. Няколко факли, затъкнати в специални ниши на предната стена, осветяваха широка веранда. По периферията на верандата се издигаха седем колони, украсени с издялани в камъка фигури.
	Високата осем стъпки арка на входа се охраняваше от двама копиеносци.
	Потрябваха му само две минути да ги елиминира с лъчемета си, после върза ръцете им на гърба, стегна глезените им и залепи широка лепенка скоч-лента през устата им. Голямата желязна врата беше без ключалка. Понеже успешно се противопостави на опитите му да я отвори с бутане, той заключи, че сигурно е залостена с резе от вътрешната страна. Лъчеметът с лекота разсече вратата и масивното дървено резе.
	Единственият шум бе съскането на разтопен метал и изтракването на резето и металната скоба, при падането им зад вратата. Няколко секунди по-късно Кикаха пристъпи в ярко осветена стая, която можеше да побере под покрива си платноход със средни размери. Осветлението явно използваше познатата му тоанска технология, понеже не се виждаше никакъв открит източник. От отвор в стената близо над главата му полъхваше хладен въздух.
	Никой не се появи да се противопостави на натрапника. Все пак Кикаха огледа внимателно приземния етаж и след като не намери никой на него, се изкачи по широко стълбище на втория етаж. Там намери залата, в която беше изтрита паметта на Анана. Но и тук нямаше никой. Третият етаж се отличаваше от долните два само по сиянието, което бе забелязал още на идване. До момента бе открил общо десет врати. Червения Орк явно обичаше да разполага с изход за бягство под ръка.
	До таванския етаж, над който се издигаха видимите от долината куполи, се стигаше през скрити отвори в тавана на третия етаж. Не очакваше да намери тук нещо по-интересно, но се изненада. Под двете кубета се криеше по един летателен апарат. Ако Червения Орк не успееше да стигне достатъчно бързо до някоя от телепортиращите врати, той разполагаше с един последен ресурс за бягство. Кикаха влезе в кабината на единия апарат и си припомни значението на всеки един от многото индикатори на пулта. Когато се увери, че ще може да се оправи, той включи двигателя и натисна бутона, който задействаше механизъма за отваряне на купола. Капакът се плъзна на една страна и над главата му се показа облачното небе.
	Летателният апарат се отлепи от пода и се насочи към отвора. Кикаха смяташе да се върне по въздух на платото Васкец и оттам да се прехвърли в света на Манату Ворцион. Беше абсолютно сигурен, че всички врати в този дом са опасни и никога не би посмял да използва коя да е от тях. Започваше да се притеснява, че Червения Орк се е досетил за идването му тук. Беше наистина удивително как тоанът не бе сложил взривно устройство, което да вдигне всичко във въздуха, когато влезе неканен гост.
	Кракът му натисна педала за ускоряване. Апаратът се стрелна напред и тялото му се залепи за облегалката. Би трябвало да излети малко по-предпазливо, но чувството за опасност го караше да бърза.
	Тази бързина го погуби. От друга страна може би тя нямаше никакво значение.
	Във всеки случай когато видя потрепващата светлинна завеса, простираща се почти веднага зад отвора, вече беше много късно да спре.
	— Хванах се! — изви той.
	Апаратът мина през завесата, която всъщност бе телепортираща врата, програмирана да се включи при приближаване до нея.

	16

	Още докато минаваше през завесата, той натисна едновременно двата бутона, за да стреля с мощните бластери, монтирани от двете страни на носа. Който и да го очакваше от другата страна, щеше да бъде изпарен. Металът щеше да се разтопи, а плътта щеше да стане на атоми.
	Оказа се, че не е точно така. Бластерите отказаха да изстрелят унищожителните лъчи, за които почти нямаше преграда.
	Трябваше да ги провери преди да излети. Червения Орк явно ги бе деактивирал.
	Макар и бесен на себе си, че не се бе сетил за една толкова елементарна проверка, той успя да реагира навреме и да намали скоростта на летателния апарат, преди да се е забил в отсрещната стена на огромния хангар, в който се бе телепортирал. Вдигна крак от педала за ускоряване и едновременно завъртя до отказ в посока на обратен ход дискът за регулиране на подаваната мощност. Тялото му се люшна напред и само по някакво чудо не заби гърди в кормилото. Носът на кораба застрашително се приближаваше към стената, но в този миг движението спря.
	Кикаха изтегли назад капака на кабината и погледна отстрани. На около петдесет стъпки под него се намираше подът на хангара. В дъното на грамадното помещение имаше близо четиридесет летателни апарата с най-различни форми и размери. В предната част една дузина мъже бяха насочили лъчемети към него. Едва сега забеляза, че онова, което бе възприел като стена, всъщност беше горната част на голяма преградна врата.
	В същия миг от една по-малка врата в близост до голямата излезе Червения Орк. Той спря доста зад въоръжените мъже и вдигна поглед. Макар да изглеждаше малък от това разстояние, гласът му прозвуча изненадващо високо.
	— Спусни се бавно надолу и се предай! Ако не го сториш, ще взривя бомбата, върху която си седнал!
	Кикаха сви рамене и се подчини. Очертаваше се, че наближава истинският край на живота му. Беше сигурен, че тоанът вече няма нужда от Хитреца. Освен това Кикаха вече му се бе изплъзвал толкова пъти, че не очакваше да му бъде даден шанса за още едно такова изпълнение.
	От друга страна човек никога не можеше да предугади ходовете на Червения Орк — той беше изключително коварен и непредсказуем.
	Кикаха изключи двигателят. По заповед на командира на войниците хвърли раницата и оръжията си. Сега Червения Орк можеше да разполага с детектора на врати. Поредната точка за него в нескончаемата му борба срещу съперниците — Хрууз и Манату Ворцион. Кикаха слезе от кабината и вдигна ръце. Офицерът го провери с детектор и го обискира. После се обърна към него на тоански, а Кикаха сложи ръце на тила си. Офицерът завърза китките му.
	През вратата влезе някаква жена и спря до Червения Орк. Беше изумително красива. Дългата й черна коса падаше върху раменете. Роклята й бе червена и семпла, краката й бяха обути в сандали.
	— Анана! — извика Кикаха.
	Тя го погледна неразбиращо и вдигна въпросителен поглед към Червения Орк.
	— Тя не те познава, Кикаха! — каза той. После сложи ръка през раменете й. — Не съм й разказвал за теб, но ще го сторя. И тя ще разбере колко зъл и смъртно опасен човек си ти. Не че това особено ще я заинтригува.
	Много неща беше преживявал Кикаха. Но това бе едно от най-лошите.
	Червения Орк нареди на офицера да отведе пленника.
	— Скоро ще се видим — успокои го той. — Ще поговорим… в известен смисъл може би за последен път!
	„В известен смисъл“? Какво ли означаваше това?
	Анана гледаше право в него. На лицето й бе изписано съжаление за съдбата му. Съжаление, което щеше да се смени с отвращение, след като лъжливият Червен Орк й разкажеше какъв долен страхливец е той.
	— Не вярвай нито на дума от онова, което ще ти каже за мен! — извика Кикаха. — Обичам те! Ти също някога ме обичаше и отново ще ме обикнеш!
	Тя се притисна по-близо до Червения Орк. Той сложи ръка върху гърдите й. Кикаха се хвърли към тях, но удар в тила с дръжката на лъчемет го събори на земята. Замаян, усещайки че му се повдига, той разбра, че го отвеждат някъде. По средата на пътя до сградата, в която трябва да се намираше затворът му, той конвулсивно се сгърчи в сух пристъп на повдигане, но стражите го сритаха.
	Макар наистина да му бе зле, той не изпускаше от поглед и най-малката подробност около себе си. Особено внимание обърна на външния изглед на сградата, към която се приближаваха. Намираше се в центъра на голяма поляна, заобиколена от дървета. Те бяха израсли толкова нагъсто, че клоните им буквално се преплитаха. Изгледаше като че ли дърветата се опипват едно друго. Не беше необходимо да му казват, че това са дървета-пазачи. Нямаше значение дали можеха само да задържат беглеца или бяха в състояние и да го изядат. Едно беше сигурно — това бяха сериозни противници.
	Небето беше синьо и ясно с изключение на няколко много високи и почти невидими облаци. Слънцето беше като земното. Това, разбира се, не означаваше нищо, защото в много вселени слънцата приличаха на земното. Някои бяха с неговата големина, друг бяха малки, но изглеждаха големи.
	Стражите бяха високи синеоки мъже с кестенява, руса или червена коса оформена в холандска подстрижка. Ботушите им стигаха до коленете. Облечени бяха в широки зелени и стигащи до коленете панталони, които висяха на нещо като презрамки на раменете им. Кожените ремъци се кръстосваха през гърдите им и бяха закопчани с метални катарами.
	Кикаха никога преди не бе виждал подобни униформи. Напълно възможно бе още да е на Земя-2, но далече от местността около „Лос Анжелис“.
	Сградата в която го въведоха имаше форма на луковица, а фасадата й беше изписана с фигури на демони и змиеподобни същества, вплели тела в схватка или съвокупление.
	Групата мина през необятно фоайе и спря пред вратата на асансьор. Вратата му не се разтвори. Вместо това, появи се блещукаща врата, през която Кикаха мина заедно с половината от съпровождащата го група. От другата страна се намираше голяма клетка на асансьор. Това беше първият асансьор в живота му, напълно обзаведен с умивалник, душ, закачалка с хавлиени кърпи, сифон за оттичане в пода и стол, върху които бяха сгънати няколко одеяла. Клетката рязко потегли нагоре и мина през няколко етажа. После спря и той погледна вратата, очаквайки тя да се дръпне встрани. Вместо това клетката се плъзна в хоризонтална посока.
	След известно време спря. Отново се появи потрепващото петно на вратата. В мига, в който и последният от стражите мина през нея, вратата просто изчезна.
	Оказваше се, че асансьорната клетка е и затворническа килия. След като престоя един час в нея, една малка част от стената се вдигна нагоре. От открилата се ниша излезе въртяща се полица. На нея беше яденето му. Окей… И преди му бяха сервирали по подобен начин. Беше се измъквал вече няколко пъти от затвори, смятани за абсолютно сигурни.
	Не беше ял вече от няколко часа. Макар замайването от удара по главата вече да отминаваше, той все още не беше съвсем добре. Но много повече се притесняваше от това, че Анана не го бе познала и както изглежда никога нямаше да го познае.
	По някакъв необясним начин му се бе сторила по-млада. Сякаш по-рано не бе забелязвал, че преживените хилядолетия са оставили микроскопични следи, някаква тънка като паяжина маска на възрастта върху лицето й, която сега беше изчезнала. От друга страна тя винаги му се бе струвала млада. Едва след като изтриването на паметта й я бе върнало към осемнайсетгодишна възраст бе проличало, че са й тежали хилядолетия. Тя не бе смъкнала от плещите си тези години, те просто бяха престанали да се забелязват. Преди просто са били невидими. Новата Анана бе като невинно дете. Единствен той я бе познавал достатъчно добре, за да забележи трудно доловимата промяна.
	В стената се появи квадратен прозорец, който постепенно се стабилизира. В него се виждаше Червения Орк, седнал на стол до маса. Зад тоана, непосредствено до отсрещната стена, имаше голямо легло.
	Той вдигна кристална чаша, пълна с червено вино. После проговори:
	— Един последен тост в твоя чест, Кикаха. Дълго те преследвах и ще ти призная, че удоволствието беше голямо. Ще призная, че понякога ми причиняваше и безпокойства. Но от това само тръпката ставаше по-силна. Така че… пия за теб, неуловима, но вече обречена жертво! — Той отпи глътка, остави чашата и се облегна. Изглеждаше преизпълнен със задоволство. — Ти постигна онова, което аз не успях, въпреки непрестанните ми усилия — проникна в света на Зейзел. Това беше възможно само защото аз се бях приближил максимално до решението. Теб просто те споходи късметът на новака. Няма значение. Аз съм ти благодарен за стореното и дори ще ти кажа нещо повече: ти си единственият, към когото някога съм изпитвал благодарност. Но аз би трябвало да съм ти задължен двойно. — Той протегна ръка към нещо, което бе извън зрителното поле на Кикаха. Когато я дръпна обратно, в нея държеше детекторът на врати. — Още една благодарност ти дължа за този подарък, макар че едва ли си изгарял от желание да ми го дадеш. Както и да е, благодаря.
	— Това ли наричаш благодарност?
	— Е, все пак не те убих, нали? — Той отпи втора глътка и продължи:
	— Не знам какво се случи с моя син… говоря за двойника, когото изпратих по следите ти в Пещерния свят. Предполагам, че си го убил. Ще трябва да ми разкажеш най-подробно за всичко, което се случи там.
	Беше безсмислено, дори глупаво, да откаже на тоана да му разкаже за приключенията си. Червения Орк можеше да изтръгне от него всякаква информация, а покрай това можеше и да му причини непоносима болка. Така че, макар и да не скри неохотата си, той описа как бе стигнал дотам и какво се бе случило. Но не спомена нито за Клифтън, нито за Хрууз.
	Разказът му като че ли не направи особено впечатление на Червения Орк. Той просто каза:
	— Вярвам на част от разказа ти, но ще почакам известно време да получа потвърждение от сина ми Абсалос, ако той се върне. Но дори повече да не го видя, аз ще стигна в света на Зейзел навреме. Нямам никакви съмнения, че ще мога да го върна към живот, макар и това да ми отнеме известно време.
	— Точно времето е онова, с което не разполагаш. Не забравяй, че Манату Ворцион е взела решение да излезе от изолацията си. Тя ще бъде големият ти враг.
	— Така или иначе някой ден щях да се захвана и с нея.
	Кикаха процитира една от древните тоански поговорки:
	— „Онзи, който е бил принуден да атакува преди да е готов, не разполага с план“.
	— А Елитрия от Сребърните стрели е уточнила: „Старите поговорки винаги са стари, но не винаги верни“.
	Кикаха седна на единствения стол в стаята. Усмихна се и каза:
	— Нека не се замеряме с епиграми. Ще бъдеш ли така любезен да ми съобщиш какво точно смяташ да предприемеш срещу Манату Ворцион? Знаеш, че никога няма да мога да я предупредя. А после бих искал да чуя какво ме очаква. Обичам да съм подготвен.
	— Последната ти молба мога да удовлетворя, макар и не напълно. Няма да ти кажа едно от нещата, които съм ти подготвил. Но ти ще можеш да ме наблюдаваш да го правя. — Тоанът стана и извика: — Анана! — Обърна се към Кикаха и обясни: — Отсега нататък ти ще можеш да виждаш и чуваш всичко, което става в тази стая. Но предаването от твоята стая ще бъде спряно.
	Минута по-късно на екрана се появи Анана, гола като Червения Орк. Тя се отпусна в прегръдките му и страстно го целуна. А после той я поведе към леглото.
	— Не! Не! — изкрещя Кикаха и удари екрана с юмрук. Ръката го заболя, но той не й обърна внимание. Вдигна стола и с все сила го стовари няколко пъти върху образа. Нито столът, нито стената пострадаха. Той разгъна одеялата, обви го около главата си и запуши уши с малките си пръсти. Но едва го бе направил и звукът се усили, така че чуваше всичко.
	Отново изкрещя, за да заглуши предавания звук, но не след дълго гърлото му прегракна. Измина много време преди да настъпи благословена тишина. Той изпълзя изпод завивките и погледна към екрана. Образът също беше изчезнал. Кикаха изпусна въздишка на облекчение. Но мозъкът му безмилостно продължаваше да прожектира върху екрана на съзнанието видяното и чутото.
	Изведнъж стената просветна, трепна и пак се превърна в картина. Беше запис. Червения Орк вероятно смяташе да повтаря тази и бъдещите сцени докато Кикаха не подивееше или не престанеше да обръща внимание на онова, което става край него.
	Той скръцна със зъби, вдигна стола си, постави го с лице към стената и насилвайки се да не реагира по никакъв начин загледа записът. Не знаеше дали притежава способността да се концентрира до такава степен, че да използва психотехниките, които бе овладял преди време. Още докато бе живял при хроваките — известни още и като хората-мечки от нивото Америндия от планетата на многото нива, — той бе имал възможността да се запознае с една проста психологическа процедура, демонстрирана му от шамана. Много години бяха минали оттогава. Въпреки това той не бе забравил наученото, така както човек не може да забрави да плува.
	Проблемът бе, че се нуждаеше от максимална концентрация. Точно това бе трудно да се постигне. Опита седем пъти и нито веднъж не успя. Тогава фокусира вниманието си върху филма и остана в това състояние часове наред. Ако Червения Орк го наблюдаваше — който без съмнение нямаше да се лиши от такова удоволствие — той вероятно се бе озадачил от реакцията на пленника си.
	Непрестанното повторение на този филм причини на Кикаха страдания, несравними с нищо изживяно от него до сега. По бузите му се стичаха сълзи, в гърдите му сякаш бе издълбана дупка, в която наливаха разтопено олово. Но той не се предаваше. И след време болката отслабна. След още време нескончаемото повторение на все едно и също дори започна да му досажда. Беше си наложил да гледа обективно на филма като на порно-произведение, изиграно от непознати. Наказанието беше затъпяващото повторение, а не онова, което гледаше.
	Вече можеше да приложи специалната психотехника. Този път успя! Екранът изведнъж изчезна от погледа му. Макар да продължаваше да бъде пред очите му и нищо да не пречеше да го вижда и чува, той нито го виждаше, нито го чуваше. Беше се изключил от обкръжаващата го среда.
	„О, Абсакосав, колко съм ти благодарен!“, помисли той за стария шаман. „Дължа ти толкова много“. Но той никога нямаше да може да се отблагодари на Абсакосав. Цялото племе на хроваките беше изтребено до крак от враговете на Кикаха. О, той бе ликвидирал убийците до един, но това не можеше да върне нито един хровак към живота.
	Изминаха три дни. Екранът оставаше все така невидим. На сутринта на четвъртия ден отново се появи. Този път сцената се разиграваше в друга спалня, но със същите главни герои. Беше очевидно, че Анана е силно влюбена в Червения Орк. Но тя си беше страстна натура, а и за нея нямаше никаква причина да мрази Повелителя. Освен това не можеше да знае, че онова, което правят се излъчва за другиго.
	Или излъчената картина бе нова, или Червения Орк се бе досетил защо филмът не прави впечатление на Кикаха. Във всеки случаи сега той се опитваше да пробие бариерата на Кикаха по повече от един начин. Кикаха отново отдели часове на непрекъснато съзерцаване на филма, докато му доскуча. После прибягна до техниката на Абсакосав. Когато стана от стола, пред него имаше само гола стена. И все пак от време на време откъслечни кадри пробиваха през психическата бариера, която се бе опитал да издигне. Изглежда се бе уморил, защото изключването на съзнанието вече не работеше така добре, както преди.
	На петия ден, точно по време на редовните сутрешни упражнения, той чу гласа на тоана. Обърна се. Екранът пак бе оживял. Но този път не показваше картините, от които едва не бе полудял. Запълваха го главата и раменете на Червения Орк. Това обърка Кикаха за няколко секунди преди да успее да се ориентира какво се бе случило. Той се бе програмирал да игнорира само записите, но възприемаше всичко останало по нормалния начин.
	— Ти умееш да се изплъзваш не само физически — отбеляза Червения Орк. — Бих те помолил да ме научиш на своята техника, ако не разполагах с моя. Повярвай, бих могъл да те принудя сам да ми разкажеш, без да ти обещавам като награда едномесечен отдих от това изтезание. Сигурен съм, че си скрил от мен някои неща. И сигурно си доволен, дори злорадстваш, че си успял да ме заблудиш. Сега ще заспиш. Когато се събудиш, аз ще знам всичко, което пазиш в тайна от мен.
	Екранът се разми в стената. Всъщност всичко около него загуби очертания. Когато се събуди на леглото, той разбра, че беше прекарал неопределено дълго в безсъзнание, вероятно под въздействието на някакъв газ. Нямаше никакво съмнение, че е бил разпитан. Червения Орк сигурно бе използвал серум на истината, за да узнае всичко, включително и за Хрууз. Това вероятно го бе изненадало и дори разтърсило в значителна степен. Появата на люспестия пришълец бе нещо, което той просто не би могъл да очаква.
	Когато Кикаха изяде храната и постави подноса на въртящата се полица, той установи какво още му бе направил Червения Орк. Екранът се появи. Както и преди Червения Орк и Анана се отдадоха на страстна и полиморфно-перверзна любов. В мрачно настроение Кикаха се опита да извика на помощ техниката на стария хровак. Но този път минаха цели пет часа без да може да постигне дори частичен успех.
	Изведнъж, по време на десетото повторение, екранът замръзна. Появи се главата на тоана.
	— Вярвам вече си разбрал, че съм те лишил от възможността да се спасяваш по стария начин. Направих го, разбира се, с помощта на хипноза. Ти помниш техниката, но вече не можеш да я използваш.
	Кикаха се насили да запази самообладание и да не хвърли стола към екрана. Опита се да се усмихне, като че ли му е безразлично. Но вместо усмивка се получи озъбване.
	— Реших да не чакам повече завръщането на Абсалос — продължи Червения Орк. — Може наистина да си го убил. Ще разбера със сигурност като отида там. Заминавам след няколко минути. Когато се върна, ще разполагам с данните, необходими за изработването на Създател-Разрушителя. А след това ти и всичките ми врагове, и милиарди други, които дори не са чували за съществуването ми, ще умрете. Заедно със своите вселени. Дори моите две Земи ще изчезнат в една грандиозна експлозия. Управлявах ги досега като научен експеримент, но вече мога със сигурност да предскажа какво ще се случи с населението им. Хората от Земя-1 ще се избият почти всички с тъпото си неконтролируемо размножаване, с отравянето на почвата, на въздуха, на моретата, за да доведат по колапса на цивилизацията, след който ще дойде големият глад. Малцината оцелели ще се превърнат в диваци, но постепенно ще се изкатерят отново до цивилизацията, за да поставят началото на следващ цикъл, през който всичко ще се повтори… В крайна сметка такава ще бъде и съдбата на Земя-2. Защо да продължавам един експеримент, за който знам как ще завърши? Вместо това ще използвам освободената при унищожаването на вселените енергия, за да създам нова вселена. Тя ще бъде идеалният свят… поне за мен… Мога да взема Анана в този нов свят. Но може и да не го направя. Докато отсъствам сега, тя ще бъде заета. Синът ми Кумас ще се забавлява с нея. И тя ще го обича със същия плам, защото няма да забележи никаква разлика между двама ни. — Той направи малка пауза, усмихна се и продължи: — Това, че тя няма да забележи разлика ни навежда на някои мисли за истинската любов, нали така? Старият философски проблем за идентичността. Бих искал да го обсъдя с теб, но нещо ми подсказва, че подобна дискусия няма да продължи дълго. Ти може и да си хитрец, Кикаха, но не познаваш тоанската философия. Подозирам, че не познаваш дори и земната. Защото по същество ти си един най-обикновен простоват варварин.
	Той се обърна да погледне нещо. „Може би хронометъра“, мина през главата на Кикаха. Имаше ли някакво значение с какво се занимава Червения Орк? Естествено, че нямаше, но Кикаха никога не можеше да се противопостави на собственото си любопитство по отношение на неща, за които нямаше отговор.
	Тоанът отново се обърна към Кикаха.
	— А, да! Наслаждавай се на филмите!
	И изчезна от екрана. Веднага се появи картина, показваща Червения Орк — а може да беше и неговия двойник — и Анана в екстаза на оргазма.
	Кикаха се опита да оглушее, да ослепее и да се превърне в къс безчувствена стомана. Не успя.
	Съществуват много начини да се постигне една цел. Или както казваше тоанската поговорка „Има повече от една посока, в която да пръднеш!“. Кикаха беше използвал само една от техниките, които бе научил от шамана Абсакосав.
	Отново седна и се загледа в записа. Трябваше да стигне фазата, в която да му доскучее. Тогава щеше да си представи, че Червения Орк и Анана са само кукли, управлявани от кукловод, който им дърпа конците. Малко по малко те щяха да престанат да бъдат хора — в съзнанието му, естествено — и да се превръщат в дървени кукли с висящи крайници.
	Беше трудно да напредне в това самовнушение, защото от екрана се разнасяше оглушителен звук, който направо бе физически невъзможно да бъде игнориран. Звуците, издавани от Анана, го караха да се връща в представите си към моментите, когато двамата с нея се бяха любили. И точно когато се готвеше да се предаде и да признае поражението си, екранът наистина изгасна.
	Миг по-късно на него се появи лицето на Повелителя.
	— Кикаха! Аз съм Кумас, синът на Червения Орк!
	Кикаха скочи от стола.
	— Така ли? — усъмни се той. — А може би си самия Червен Орк и опитваш да ме изиграеш?
	Мъжът се усмихна, въпреки че видимо бе напрегнат.
	— Не те виня. Баща ми действително умее да насажда подозрение в околните.
	— Ако наистина си негов син… по-скоро двойник… всъщност има ли начин да ми докажеш това? А дори и да си, какво от това? Какво искаш от мен?
	— Партньорство. Баща ми замина за света на Зейзел. Остави ме тук вместо себе си, защото на мен вярва най-много… не че това означава особено много. Винаги съм му се подчинявал и никога не съм показвал пред него дори намек за някакви амбиции. Той си мисли, че съм свенлив и саможив и че се интересувам прекалено много от четене и писане на стихове, и трупане на познания. В това е прав… поне отчасти. Но аз го мразя не по-малко, отколкото го мразеха братята ми. За разлика от тях, успях досега да скрия истинските си чувства.
	Той спря за миг, опитвайки да се овладее и да забави почти неразбираемия си говор.
	— Искаш да ти помогна да го убиеш? — попита Кикаха.
	Кумас дълбоко пое въздух и кимна:
	— Да! Знам много неща за тебе, повечето от баща ми, макар да имам и други източници на информация. Признавам, че ми липсва достатъчно увереност да приведа плановете си в изпълнение.
	— И какви по-точно са те?
	Сърцето на Кикаха биеше тежко и сам той имаше затруднения с дишането си. Ситуацията някак изненадващо се бе променила от безнадеждна към окуражителна. Разбира се, само ако това не беше тоанът, играещ си с него.
	— Ще поговорим по този въпрос още сега. Ще ти покажа, че не съм баща ми, като направя нещо, което той никога не би направил. Гледай!
	Изведнъж в стената до екрана затрептя петното на врата с големина един човешки ръст.
	— Ела през тази врата в стаята ми.
	Макар да бе изпълнен с подозрения, Кикаха просто не можеше да отклони предложението. Той се прехвърли през вратата и се озова в голяма стая. Покрай стените имаше безкрайни полици, отрупани с книги. Обзавеждането й бе направо спартанско. Леглото бе старомодно — едно от онези, които висят от тавана на вериги. До отсрещната стена имаше маса, която минаваше по цялата дължина на стаята.
	Кумас, ако това наистина бе той, стоеше в центъра на стаята. На самия ръб на масата до Кикаха беше оставен лъчемет. Той можеше да сложи ръка върху него много преди тоанът да успее да го направи. Кумас разпери ръце и каза:
	— Виждаш ли? Нямам друго оръжие освен онзи лъчемет. За да ти докажа, че ти вярвам, аз няма да ти попреча да го вземеш. Батерията е в него. Готов е за стрелба.
	Макар да се придвижи почти незабелязано още по-близо до оръжието, Кикаха отговори:
	— Това не е необходимо… поне засега. Къде е Анана?
	Кумас се обърна към празната част на стената точно над масата.
	— Шешму — изрече той тоанската дума „отвори“. В стената се появи екран, който показваше Анана да плува в компанията на още няколко жени в огромен външен басейн. Тя изглежда искрено се забавляваше. Виковете и писъците на жените се долавяха съвсем ясно.
	Кумас изрече още една дума и звукът стана едва доловим.
	— Както виждаш, тя е съвсем щастлива. Повярва на лъжите на баща ми, че я е спасил от Джадауин, когато той — така й каза баща ми, нали разбираш? — нахлул във вселената на нейните родители. Тя вярва, че наистина е само на осемнайсет години и е силно влюбена в баща ми.
	Кикаха отново усети кратка пареща болка в гърдите си.
	— Анана! — прошепна той и после попита с висок глас: — И какво ще се случи, когато тя разбере, че е била лъгана? Защото няма начин тя да не забележи някои несъответствия в разказаната й история. И как ще й попречи той да прочете някоя историческа книга или да чуе случайно някой, който ще каже нещо, което противоречи на онова, което тя знае?
	Кумас го изгледа невярващо.
	— Мислех, че ще бъдеш загрижен повече от това как да се справим с баща ми. А първите ти думи бяха за Анана. Изглежда наистина я обичаш.
	— Това не подлежи на съмнение! Но дали тя някога отново ще ме обикне?
	— Е, това ще се разбере — каза по-остро Кумас. — А точно в този момент, ако ми позволиш да изкажа собственото си мнение, има нещо много по-важно. И ако не се справим с него, няма да има никакво бъдеще нито за теб, нито за Анана. Още по-малко за мен.
	— Съгласен съм. Признавам, че ще ми бъде трудно да не отида при нея. Много трудно. Но ти си прав. Нека я оставим да бъде щастлива, докато не дойде моментът да й се каже истината.
	Те седнаха край масата. Кикаха разказа за пореден път историята си на тоана. Когато спомена, че Червения Орк планира да унищожи всички вселени и да започне отначало само с една нова, Кумас пребледня и се разтрепери.
	— Не знаех това, разбира се — поясни разтърсилите го чувства тоанът. — Той ти го е казал само на тебе, защото просто не е допускал, че някога ще можеш да го споделиш с другиго.
	— Е, това може да почака. Между другото, колко от братята ти са останали?
	— Четирима сме, освен ако наистина си убил Абсалос.
	— Наистина го направих.
	— Тогава от първоначалните девет са живи само трима: Ашателон, Уематол и аз. Ашателон и Уематол настояват да ни придружат до Пещерния свят. Всички искат да вземат участие в убийството.
	— Колкото сме повече, толкова е по-весело — съгласи се Кикаха.
	Но той си мислеше, че не може да се довери изцяло на двойниците, макар Кумас действително да изглеждаше по-различен от останалите. Червения Орк изглежда беше провел някои генни експерименти с двойниците си. А може би околната среда бе оказала далече по-силно влияние, отколкото следваше по теорията на Повелителите. Както и да е, щеше да ги държи под око, макар да усещаше, че те едва ли ще представляват някаква опасност, докато не се появи Червения Орк. Страхуваха се от баща си и имаха нужда от предводител, който изобщо да не се страхуваше от него. А после… после можеха да се нахвърлят върху него като чакали върху лъва, на който са помогнали по време на лова.
	— Поне четирима от братята ми загинаха, когато баща ми ги изпрати на мисии, от които не биха могли да се завърнат — продължи Кумас. — Кентрит бе изпратен в света на Хрууз, без да подозира, че в раницата му е заложена адска машина. И ние не знаехме до момента, в който баща ми ми спомена за това. Смееше се като луд. А колко по-естествено би било да се очаква от него да бъде добър към нас, особено след онова, което е изживял от собствения си баща. Но не, няма такова нещо. Лос изглежда го е повредил до такава степен, че той намира удоволствие в измъчване на собствените си деца. Понякога си мисля, че ни е създал, за да може по своеобразен начин да се самоизтезава.
	— Не те разбрах — прекъсна излиянията му Кикаха.
	— Той се ненавижда, в това съм сигурен. Като наказва нас, всъщност наказва сам себе си. Да не би това да ти се струва абсурдно?
	— Не, защо? Може и да е вярно. Но не мога да знам със сигурност. Вярно или погрешно, това заключение не може да промени нищо. Преглеждал ли си тази стая за записващи устройства, които той може да е оставил?
	— Разбира се… Значи останахме аз, Ашателон и Уематол! Те двамата са точно онова, което баща ми винаги е искал да има: хора на действието. Специално аз съм неговото голямо разочарование, защото бях прекалено пасивен. А това той не може да го разбере. Та нали уж съм негов генетичен двойник. Защо не съм с неговия темперамент? Опитваше се някак да си го обясни, но…
	Кикаха отново го прекъсна:
	— Винаги ще можем да се върнем на тези въпроси по-късно. Макар че, ако не успеем да спрем баща ти в осъществяване на намеренията му — и то да го спрем веднъж и завинаги, — просто няма да има по-късно.
	— Добре. В момента — ако ми е казал истината, а аз никога не съм сигурен в онова, което ми казва, — той се намира в Пещерния свят. Сигурно ще остане там за дълго. Съживяването на този свят няма да е лека задача. Следващата ни логична стъпка би следвало да е да го атакуваме докато е там. Първо, ако е възможно, трябва да изключим всички врати, без онази, която ще използваме за прехвърлянето. Съгласен ли си?
	Кикаха кимна. През цялото време докато слушаше Кумас, той не можеше да отклони мислите си от Анана. Ами ако тя никога повече не го обикнеше? И точно в този момент една идея го прониза като стрела от светлина. Ако се окажеше осъществима, той щеше да я използва срещу Червения Орк.
	— Кумас, чуй ме! — извика той възбудено. — Ще се справим с баща ти! Има един начин. Той се е погрижил да няма изненади, но едва ли е предвидил и това! Поне се надявам да му е убягнало. Ето какво трябва да направим, преди да заминем.
	Около час по-късно Кумас напусна стаята, за да отиде при Анана. Кикаха ги наблюдаваше на екрана. Тя вече бе излязла от басейна и се беше облякла в полупрозрачна зелена рокля. Дългата й черна коса беше вдигната на кок. Четеше нещо на малък екран, седнала на скамейка сред цветята в градината. След малко вдигна поглед секунда по-късно пред нея се изправи Кумас. Той й подаде един куб, който двамата с Кикаха бяха приготвили. После размениха няколко думи и след това Кумас си тръгна. Свила вежди в недоумение тя остана да седи без да помръдва, разглеждайки куба.
	Кумас се върна в стаята и Кикаха се обърна към него.
	— Мислиш ли, че ще го прегледа? — попита той с надежда.
	— А ти би ли устоял на изкушението? — сви рамене Кумас.
	— Зависи дали той се е сетил да й нареди да не обръща внимание на каквито и да са било оскърбителни намеци по негов адрес. Ако е така, обзалагам се, че тя ще стана жертва на синдрома „Синята брада“! Ще постави куба в машината и ще включи екрана. Искрено се надявам да го направи!
	— Какъв е този синдром… „Синята брада“?
	Кикаха се засмя и отговори:
	— Синята брада е бил злодей от земния фолклор. Женил се много пъти, но убил всичките си жени и ги окачвал да се изсушат в една заключена стая. Веднъж му се наложило да отпътува, така че обяснил на последната си съпруга, че може да използва ключа, който се налагало да й остави. Този ключ отключвал всяка врата в замъка. Но една от стаите в никакъв случай не бивало да се отключва. След това заминал… Любопитството се оказало прекалено силно и жена му нарушила забраната. След дълги душевни терзания, тя се предала. Отключила стаята, в която на куки висели предишните му жени. Ужасена се обадила на властите и това сложило край на Синята брада.
	— И ние тоаните имаме подобна история — каза Кумас.
	— Ако Червения Орк й е наредил да не вярва на нищо лошо за него, което биха могли да й кажат примерно синовете му, тя определено ще го направи. Но ако му е обещала… тогава не знам. Тя си мисли, че е на осемнайсет години. Онази Анана, която аз познавах, едва щеше да го изчака да замине, за да разбере какво точно е онова, което той се надява тя да не разбере. И все пак осемнайсетгодишната Анана може да е по-различна жена от другата.
	— Ще разберем като се върнем — въздъхна Кумас. — Разбира се, ако сме живи да се върнем.

	17

	— И пак сме тук — радостно обяви Кикаха. — Обратно в страната на мъртвите.
	Той и тримата двойници — „синовете“ — стояха в тунела, където той бе влязъл в света на Зейзел при първата си мисия. Но не се бяха прехвърлили тук направо от имението на Червения Орк. Първата стъпка — относително проста — бе да намерят врата за света на Манату Ворцион. Още преди да изпрати Кикаха на първото му пътешествие до света на Хрууз, Великата майка му бе казала, че отново залага капанът, с чиято помощ го бе отвлякла при нея. И му бе намекнала, че винаги може да се върне при нея по стария начин.
	Когато се телепортира в света на Великата майка, групичката им попадна в гората, заобикаляща гигантското дърво, в което живееше тя. И отново както преди се появиха войните и ги съпроводиха. Последва серия от съвещания, след които те заминаха за вселената на Хрууз. Пристигнаха там в лишена от врати и прозорци стая, издълбана в една скала. Няколко минути по-късно вратата ги прехвърли нататък в затворническа килия. Тя се намираше в подземната крепост на Хрууз. Люспестият пришълец бе заложил отбивка във веригата от врати, която му позволяваше да слага под ключ всички пристигащи в неговия свят гости. Но специално те щяха да бъдат освободени от Ерик Клифтън веднага щом алармената система го уведомеше, че някой е пристигнал. Хрууз бе заминал за света на Зейзел, а Клифтън бе останал да надзирава вратите.
	И действително англичанинът ги освободи след като се убеди, че Кикаха не е заложник на синовете на Червения Орк. Първо Кикаха му разказа за всичко случило се до момента, после Клифтън му съобщи новините за Хрууз.
	— Най-малкото тръгна за натам — завърши разказа си той. — Смяташе да мине по твоя маршрут.
	— Колко време измина оттогава?
	— Десет дни. — Клифтън бе вдигнал поглед към тавана с тъжна физиономия. — Струва ми се, че трябваше да се върне още преди пет дни. Но може да се е опитал да съживи онзи свят. Не знаех, че е на път да загине, докато ти не ми каза, така че и той не би могъл да знае предварително.
	— Нямам представа срещу какво се е изправил там — отвърна му тогава Кикаха. — Трябваше да ни поизчака. Може би е помислил, че с нас или без нас все ще се справи някак. Не знам.
	— Изглеждаш ми изпълнен с подозрения — отбеляза Клифтън.
	— Хрууз така и не ми доказа до някакъв начин, че може да му се вярва. От друга страна не ми е давал и повод да се усъмня в него. Изглежда много приятелски настроен, а и със сигурност има нужда от нас. Май беше по-правилно да кажа „имаше нужда от нас“. Може да се е случило нещо, след което вече да не сме му нужни. Но какво ли може да е намислил?
	— Мрази ли хората?
	— Мрази Повелителите. Нямаше да е естествено, ако не ги мразеше. Но да не забравяме, че той не е съвсем човек. Защо би трябвало да има нещо против леблабиите. Ние не сме му сторили нищо лошо.
	— Но приличаме външно на Повелители — бе напомнил в онзи разговор Клифтън. — А омразата в никакъв случай не може да се причисли към рационалните неща.
	— И все пак досега той не е показвал нищо друго освен приятелство към теб и мен. Трябва да е бил страшен актьор, за да скрие така умело някаква неприязън през цялото това време.
	— Не знам, този въпрос ми се струва доста важен. Не бих му казал дори една укорна дума, ако му излизаше пяна на устата всеки път, когато проговори за тях. Но самоконтролът му е като излят от бронз. Това, само това, Кикаха, не ти ли се струва подозрително?
	— Възможно е да се погледне и по този начин — бе се съгласил Кикаха. — Но поне засега не можем да направим нищо повече, за да сме сигурни. Ще действаме без него.
	Час по-късно групата им беше вече в света на Зейзел, отправяйки се в неизвестността. Никой не знаеше какво може да ги очаква в мига, когато се прехвърлят. За щастие тунелът беше празен. И все пак имаше една съществена разлика от първото идване на Кикаха. Символите отново шестваха по стената на тунела.
	— Някой е постигнал известен успех в съживяването на този каменен скелет — отбеляза той.
	— Да се надяваме, че този някой не е Червения Орк — отвърна му Кумас.
	За да се избегне всякаква възможност от сбъркването им с Червения Орк, което можеше да стане в кризисна ситуация, двойниците бяха сменили цвета на косата си на пурпурночервен. Носеха оранжеви ленти на челата си и светлосини раници.
	— Фактът, че тези символи отново се движат, доказва, че или Червения Орк, или Хрууз е успял да пусне компютъра — каза Кикаха. — Нека да разберем кой точно.
	Този път той нямаше намерение да предприема дълги и изтощителни пътувания из безкрайните тунели. Четиримата мъже бяха бяха взели със себе си от двореца на Червения Орк малки сгъваеми летателни апарати, тежки не повече от трийсет фунта. Приличаха повече на мотоциклети. Но кислородните бутилки, резервоарите с вода, сандъчето с хранителни припаси, малокалибрените бластери, монтирани върху корпуса, доста натоварваха малките двигатели.
	Апаратите се движеха с около трийсет мили в час. Но из тесните тунели и това им се струваше прекалено бързо.
	През очилата за нощно виждане инфрачервената светлина правеше тунелите още по-призрачни, отколкото под видимата за невъоръженото око светлина.
	Стигнаха до познатото му разклонение за по-малко от час. Кикаха вдигна предупредително ръка и спря.
	— Какво, по дяволите, е това?
	Входът за левия тунел бе блокиран с единствен каменен блок. Символите свършваха тук. Но тези върху дясната стена продължаваха и в десния тунел.
	Той слезе, за да разгледа отблизо какво се бе случило. Скалата бе гладка и в нея се забелязваха малки фосфоресциращи късчета. Тя се сливаше с околните стени така, сякаш бе застинала от лавата заедно с тях. Или като че ли бе използван специален инструмент за заварка на камъни.
	Извади от раницата си квадратна кутийка, в която имаше уред за измерване дебелината на преграда. Притисна я върху повърхността на скалата, изчака индикацията да се успокои и отбеляза:
	— Трийсет стъпки камък. След това има празно пространство… предполагам тунелът просто си продължава. Някой се е погрижил да ни накара да отидем натам, накъдето на него му се иска.
	От малкия приемник под челюстта му се дочу тъничкият глас на Кумас:
	— Надявам се това да е Хрууз.
	— И аз. Нищо друго не ни остава, освен да тръгнем по пътя, така старателно подготвен за нас. Оттук нататък аз и ти, Кумас, ще се придвижваме максимално близо до тавана. Ашателон и Уематол, вие продължавате да летите само няколко пръста над пода и на не повече от десет крачки зад нас. Това ще ни даде възможност да използваме цялата си огнева мощ, без да се изпозастреляме.
	Не му допадаше да оставя тоани зад гърба си, но трябваше той да води. Иначе щяха да си създадат впечатлението, че е страхливец. Каза на Кумас да се държи редом с него, защото не бе сигурен дали той ще знае какво да направи по време на схватка, ако някой не му даде конкретна заповед.
	Пет минути по-късно те рязко намалиха ход и спряха. Входът за пещерата също беше блокиран. Но в стената, непосредствено от мястото, където тунелът влизаше в пещерата, бе издълбана дупка. Тя водеше под прав ъгъл спрямо посоката, в която досега се бяха движили. На допреди малко празната стена на тунела отново се бяха появили символите.
	— Напред и навътре — въздъхна Кикаха. — Отваряйте си очите на четири и не сваляйте пръст от бутона на лъчемета. И все пак бъдете сигурни по какво стреляте.
	— Ако това е дело на баща ни — каза обезсърчен Кумас, — с нас е свършено.
	— Много Повелители са били убедени в същото, залагайки капан, за да ме заловят — отговори Кикаха. — Но ето ме тук жив и здрав. А враговете ми са мъртви като онзи лъв, който се опитал да нападне слона.
	— Самохвалкото е като балон — напомни му Уематол. — Бодваш го и той се спуква.
	— Този мъж не случайно е наречен Убиеца на Повелители — сряза го Ашателон. — И още по-малко случайно е това, че пак той е спечелил войната срещу Звънарите. Така че защо не ни спестиш сарказма си?
	— Няма нищо по-разчувстващо от братската любов — намеси се Кикаха. — Вие, тоаните, ме карате да ми се повдига. Мислите се за богове, а едва сте изпълзели от яслите. И си бършете задниците по абсолютно същия начин, по който го прави и най-презрения леблабий, макар дори и това да не ви се отдава особено добре. Отсега нататък, не искам да чувам препирни! Това е заповед! Концентрирайте се единствено върху мисията! Защото, заклевам се, че ще ви върна при гледачките да ви избършат носовете!
	Известно време никой не продума. Летателните апарати ги пренесоха на около една миля преди да се изправят пред поредната блокираща пътя им каменна стена. Но тази не беше заварена за стените на тунела. Имаше видима пролука. Но дори и така, те нищо не можеха да направят.
	Символите или бяха спрели или някак успяваха да проникват през изпречилата се на пътя им преграда.
	Кикаха отново измери дебелината й. Погледна индикацията и обяви:
	— Този път само десет стъпки. И след това празно пространство.
	— Ще се връщаме ли? — попита Кумас.
	— И да бродим докато свършим храната? — контрира го Уематол.
	— Може би следва да използваме бластерите, за да си пробием път тук? — предложи Ашателон. — Но това почти ще изчерпи запасите ни от енергия. Имаме ли някакъв избор?
	— Ще си пробием път — взе решение Кикаха.
	Започнаха да се редуват на бластера. Под напора на изпепеляващия лъч скалата бързо започна да се топи и лавата потече по пода на тунела. Изстъргването й оттам не беше леко, а малките лопатки, с които разполагаха, правеха това още по-бавно, отколкото би могло да стане. Потни, внимаващи да не попаднат под лъчите на бластерите, те успаха да изхвърлят застиващата на входа на тунела каменна маса. Когато батерията на единия бластер се изтощи наполовина, те докараха другия летателен апарат. Но само минута по-късно в скалата се образува бързо разширяваща се дупка.
	Кикаха нареди на Ашателон да изключи бластера.
	— Това е колело — извика Кумас.
	— Кажи ни нещо, което не знаем, глупако — скастри ги Уематол.
	Изтеглиха назад летателните апарати, държейки ги обърнати към отвора, и изчакаха. Пилотите не сваляха пръсти от бутоните за стрелба.
	— Бъдете готови — предупреди ги Кикаха. — Не не бързайте да стреляте безразборно.
	— Мислиш ли, че някой друг освен Червения Орк би затворил тунела? — поинтересува се Уематол.
	— Не знам. Може да го е направил и Хрууз, макар да не мога да се сетя по каква причина. И все пак най-добре ще е, ако се откажем да предполагаме.
	Огромното колело, което изцяло бе блокирало тунела, се бе преместило под тежестта си в една ниша на стената. Зад него се виждаше пещера.
	По нареждане на Кикаха Кумас свали очилата. Трябваше да провери дали могат да виждат без тях.
	— Пещерата е осветена — извика той веднага.
	Сега и другите свалиха очилата. Сиянието пред тях беше доста по-силно от онова, което светещите клумби биха могли да обезпечат. Нямаше сенки, защото не се виждаше никакъв светлинен източник. Това означаваше, че осветлението използва тоанска технология. Може би.
	Сега вече можаха да видят колко грамадна бе пещерата. Хладен въздух обгръщаше телата им. Кикаха свали кислородната си маска и дълбоко вдъхна, за да го провери. Въздухът беше възхитително пресен, но той нареди:
	— За известно време ще продължим с маските.
	Не виждаха нито отсрещните стени, нито тавана — толкова необятна бе тази пещера. Но добре виждаха странните растения — някои с височината на дървета, — които израстваха от пода.
	— Червения Орк ни дебне някъде тук — убедено заяви Кумас.
	— Ако не той, някой друг — съгласи се Кикаха.
	— Ти влизаш първи — каза Кумас.
	— Разбира се — високо отговори Кикаха. — Ако бях чакал някой от вас да ни поведе, щяхме да си умрем от глад, без да помръднем!
	— Никой не може да ме нарече страхливец! — сопна се Ашателон.
	И преди Кикаха да му попречи, той се стрелна през отвора. Но не намали скоростта си веднага. Вместо това ускори до максимума от около петдесет мили в час. Носът на летателния му апарат се вдигна. Миг по-късно изчезна от погледите им. Почти веднага отново се появи и увисна, насочил нос към тях, на няколко пръста над пода и на десет стъпки от отвора към пещерата.
	— Сега може би си по-наясно кой е страхливецът! — изръмжа той.
	Думите му отекнаха от далечните стени.
	Кикаха също навлезе в пещерата. Огледа се. Зеленикави лишеи покриваха по-голямата част от стената зад него. По някакъв начин растенията отново се бяха върнали към живота. А може би в тази пещера те никога не бяха умирали. Най-близките стени отстояха поне на две мили, а таванът се извисяваше най-малко на сто стъпки над главите им. Отсрещният край бе толкова далеко, че перспективата го свиваше в точка. Символите тържествено маршируваха по двете стени и се смаляваха, отдалечавайки се от тях.
	Двамата тоани се присъединиха към него.
	— Тук няма никой — каза Кумас. В гласа му прозвуча нескривано облекчение.
	— И все пак някой помогна на онова колело да се изтърколи в стената — напомни им Кикаха. — Да вървим.
	Той премести крак, за да натисне педала за ускоряване. В този момент усети влажни капки по кожата си и почувства фина мъгла да ги обгръща.
	Когато се свести, намираше се в единична квадратна клетка, направена от здрави пръти. И горната й стена представляваше решетка, така че можеше да вижда през нея тавана на пещерата. Не бе изключено тази пещера да е друга. Бавно се изправи на крака и едва сега установи, че е босоног. Нещо повече — беше гол и дрехите му никъде не се виждаха. За под клетката имаше метална плоча. В единия ъгъл имаше купчина одеяла, във втория се виждаше метална кутия с неизвестно предназначение, а третия ъгъл бе монтирана трета кутия, чието предназначение веднага ставаше ясно, благодарение на отвора за тоалетни нужди върху горния й капак. Вниманието му бе привлечено от оранжев кръг с диаметър три стъпки, нарисуван в центъра на металния под.
	Имаше и други клетки, разположени далече една от друга и подредени по окръжност. Бяха шест на брой, включително неговата. Всички бяха заети. Но само в една, затворникът не бе от рода на Homo Sapiens.
	— Хрууз! — изграчи той. Хвана се за решетките от вътрешната им страна. За миг почувства слабост и замайване. Въпреки кислородните маски, той и тоаните бяха упоени. Газът сигурно бе свършил мръсната си работа, прониквайки през кожата им.
	— Трябва да ни е атакувал през малки дупчици в стената зад нас — измърмори на себе си Кикаха. — Няма значение. Важното е къде сме в момента!
	Но не Червения Орк стоеше зад всичко това. Сам той седеше в клетката непосредствено срещу тази на Кикаха. Също като останалите и той бе напълно гол. Притискаше лице върху собствената си решетка и се усмихваше на най-големия си противник. Не беше ясно дали наистина изпитва удоволствие от това, че поне и другите са заловени. А може би се радваше на някаква само нему известна тайна? Държеше се сякаш той ги бе подмамил в капана и сега се представяше за сполетян от тяхната съдба. Защо ли би му хрумнало да прави такова нещо? Само времето щеше да разкрие пълната истина.
	Тримата двойници на Червения Орк също бяха в отделни клетки.
	— Е, свърши се с хвалбите ти, Кикаха! — извика Уематол и се изплю през решетките.
	Кикаха не му обърна внимание. Готвеше се да се обърне към Хрууз, когато някакво създание?, нещо?, получовек? се появи незнайно откъде и с достойнство се отправи към центъра на кръга, по чиято периферия се намираха те. Само секунда преди това го нямаше. Откъде ли бе дошло? Сигурно се бе телепортирало.
	Макар никога преди да не го бе виждал, Кикаха веднага се досети, че това е нещото, което той бе сметнал за мъртво.
	— Дингстет! — изтръгна се от устните му.
	Създанието се обърна към Кикаха и изговори:
	— Нет трут — което на тоански означаваше „Това съм аз“. В устата му проблеснаха диаманти вместо зъби.
	Кикаха беше чувал за Дингстет от Анана и Манату Ворцион. Според тях Дингстет бил изкуствен интелект, създаден от Зейзел, за да му бъде партньор и управител на неговия свят. Преди да се самоубие, Зейзел го натоварил със задачата да охранява и опази света му. Никой не знаеше защо Зейзел бе пожелал да запази този унил свят.
	И ето че това легендарно същество сега стоеше пред Кикаха. Бе двукрако и не по-високо от шест стъпки. Кожата му бе едва доловимо пигментирана в скандинавско розово. Вървеше бавно, защото се налагаше. Блестящите пръстени от плът по раменете, бедрата, шията, лактите, коленете и китките не му позволяваха движения с човешка бързина. Главата, шията и торсът бяха пропорционално по-големи от тези при хората. Черепът изглеждаше почти квадратен, а устните бяха толкова тънки, че едва се забелязваха.
	Там където при хората следваше да има полови органи, на неговото тяло се виждаше само гладка кожа. То нямаше пол.
	— Ти знаеш името ми — продължи съществото. — Какво е твоето?
	— Кикаха. Мислех, че този свят е умрял заедно с теб.
	— Така трябваше да си помислиш — изрече Дингстет, изговаряйки думите с малко архаичен акцент. — Но и ти и останалите бяхте прекалено настойчиви. Бях принуден да взема съответните мерки. — И след малка пауза допълни: — Мислех, че вратата е затворена завинаги.
	— Тази твар възнамерява да ни държи тук завинаги! — извика Червения Орк. — Дингстет! Аз дойдох с мир!
	Без да се обърне към тоана, съществото му отговори:
	— Може да е вярно, но може и да не е. Онзи, който нарича себе си Хрууз, твърди, че ти си изключително жесток, склонен към насилие и обладан от фикс-идеята да получиш данните за Създател-Унищожителя на моя господар. Той казва, че ти ще унищожиш всички вселени, включително света на Зейзел, за да си обезпечиш енергията, необходима за създаването на един-единствен свят, предназначен само за тебе.
	— Това е лъжа! — каза неубедително Червения Орк.
	Дингстет не сваляше поглед от Кикаха.
	— Получовекът, наричащ се Хрууз, може както да лъже, така и да казва истината. Готов е да ми донесе доказателство за думите си, ако го пусна да се върне в своя свят. Но и ти, Орк, ми беше обещал преди много години, да се върнеш, скоро след като те пусна, както сторих тогава. Но не го направи. Следователно си ме излъгал… Как бих могъл да знам дали и този Хрууз не е лъжец? Мога ли да съм сигурен, че всички вие не сте лъжци? Да вземем например теб, Кикаха. Ако ви пусна, ти и Хрууз, и другите може никога повече да не се върнете тук. Или може да се върнете с цел да ме принудите да ви разкрия неща, които не бива да знаете. Наистина не знам дали си лъжец, но със сигурност знам, че си способен на безсмислено насилие. Лично те видях да хвърляш с ярост онова, което смяташе, че е мой череп. Видях те и да убиваш човек, макар това действително да бе акт на самоотбрана. Или поне така изглеждаше.
	Дингстет излезе от кръга на клетките. Кикаха го проследи да се отдалечава до едно място на двайсет крачки от тях. То спря пред едно „дърво“ — аленочервено растение, чиито клони растяха гъсто преплетени и излизаха на еднакво разстояние от ствола. До цилиндричното му стебло имаше голяма овална скала. Владетелят на този свят стоеше на еднакво разстояние от дървото и скалата. Обърна се с гръб към затворниците. Сигурно бе изрекъл някаква кодова дума, защото миг по-късно изчезна беззвучно.
	Кикаха се обърна към Хрууз, който бе затворен през две клетки от неговата.
	— Как успя да те залови?
	— С газ. Въпросът ти трябваше да бъде: „Как ще се измъкнем от тези клетки?“.
	— Работя по този въпрос — успокои го Кикаха. — Но трябва да си призная, че това е един от най-трудните проблеми, които някога ми се е налагало да решавам!
	— Искаш да кажем „ни се е налагало“ — уточни Хрууз.
	— Да, да! — извика Червения Орк. — Това се отнася до всички ни. Предлагам докато не успеем да избягаме оттук, да забравим да враждата и да си сътрудничим изцяло.
	— Аз няма да забравя нищо — предупреди го Кикаха. — Но няма да допусна спомените да ми попречат да работим заедно.
	— Ние сме обречени — обади се Кумас.
	— Нещастен слабак! — извика Ашателон. — Срам ме е, че съм ти брат! И ме е срам още откакто си играехме като малки.
	— Ти наистина правиш всичко, за да работим заедно, Ашателон! — обади се Уематол.
	В този миг се разнесе дълбокият и дрезгав глас на Хрууз и пресече зараждащата се кавга.
	— Слушам ви, тоани, и недоумявам как успяхте да ни изтребите! Не мога да повярвам, че расата, унищожила всички, с изключение на мен, е раса на вашите предци. Предлагам да действаме в хармония, докато не се справим с Дингстет. Подчертавам, докато не се справим се него без прилагане на насилие, надявам се.
	— Само не искай от тях да ти дадат дума, че няма да ти забият нож в гърба, преди да сме постигнали целта си — подхвърли Кикаха. — Думата им има същата тежест като изгарящ лист хартия.
	— Знам това — отвърна му Хрууз. — Но общата опасност, която ни застрашава, би следвало да ни спои като цимент.
	— Ха!
	— Има ли някой някакви идеи? — прекъсна ги Червения Орк.
	— Дингстет може да ни подслушва в момента, макар и това да не е сигурно — напомни им Кикаха. — Как ще комуникираме, за да уточним плана, по който да действаме? Нямаме хартия, за да пишем на нея, а дори да имахме, не бихме могли да си хвърляме топчета от клетка до клетка. Много сме далеч един от друг. Освен това, не се съмнявам, че Дингстет ще ни наблюдава.
	— С жестове — предложи Кумас, но останалите се изсмяха.
	— Помисли малко, глупако — обърна се към него Уематол. — Колко от нас владеят този език? На него можеш да бъдеш научен само от някой, който го владее. Не можем да направим това, дори между нас да има такъв, защото ще трябва да си викаме един на друг. Дингстет ще ни чуе и ще го научи заедно с нас. Така че…
	— Разбрах вече — прекъсна го Кумас. — Просто мислех на глас, нещастен некадърнико. А твоята гениална идея каква е?
	Уематол не отговори нищо.
	Останалата част от този ден мина в мълчание. Дойде нощта, през време на която невидимият светлинен източник беше изключен и единствената светлина идваше само от растенията. Кикаха спа неспокойно върху купа одеяла, но не защото му липсваше леглото, а защото не можеше да си наложи да спре да мисли как да се измъкне оттук и какво ще да направи след това. Накрая заспа и сънува сън, изпълнен с картини от живота си с Анана. От време на време се прокрадваха и кошмари — кратки откъси от премеждията, които бе имал и почти безизходните ситуации, в които се бе озовавал. Но като цяло сънищата му по-скоро бяха приятни.
	По време на един от тях той видя лицата на родителите си. Усмихваха му се и изглеждаха много по-млади, отколкото си ги спомняше на смъртното им легло. После се отдръпнаха и бяха забулени във въртящи се облаци мъгла. И това усещане беше от приятните. Малко по-късно се събуди. Мина му мисълта, че бе имало един момент, когато се бе питал дали наистина те са неговите биологически родители. Един тоан бе намекнал, че той е бил осиновен… че истинските му родители са тоани… може би самият Червен Орк! Истината за произхода му сериозно го бе вълнувала… особено когато му оставаше време да мисли за тези неща. Сега вече не беше така. Не бе важно от кого е бил заченат, а кой е бил истинският му баща! Само любовта и грижите можеха да направят някого баща или майка. Бедното, но почтено семейство, отгледало го в онази ферма в щата Индиана, беше истинското му семейство. Само тях можеше да обича. Така че беше забравил за тази малка загадка на своя живот.
	Зората дойде със засилване на светлината, макар да не стана толкова светло колкото вчера. Нямаше никакъв преход между нощ и ден. Час по-късно се появи Дингстет. Той се материализира в същата зона между дървото и скалата и бавно влезе в кръга, образуван от клетките. Личеше, че внимава да не се доближи до никоя от решетките достатъчно, за да бъде хванат от някой затворник.
	Без никакъв поздрав вместо предисловие, съществото заговори:
	— Чух ви вчера да обмисляте планове за бягство. Обработих на компютъра възможните варианти. Резултатът е 99.999999999 процента вероятност, че никога няма да успеете. В момента се извършва анализ на ситуациите, поради които това число не може да стане точно 100.
	— За да бъде това възможно, трябва да разполагаш с всички данни — отговори Кумас. — А това е принципно непостижимо.
	— Защо не спреш да ни досаждаш, анус на всички ануси? — изви неспособен да се сдържи Уематол. — Върховен кретен, който не може да спре да дърдори!
	Сериозно засегнат, Кумас легна на своя куп одеяла. Повече не обели нито дума.
	— Това, което каза, е без значение — отговори му Дингстет. — Аз винаги се старая да обхвана цялата съвкупност от съществени фактори. За нещастие, създателят ми не е заложил в мен и въображение на създател.
	— Ще ни достави удоволствие да ти помогнем да откриеш онова, което търсиш — извика Уематол.
	— Наистина ли? — обърна се към него Дингстет. — Би било толкова любезно от ваша страна.
	Трябваше да изчака да стихне гръмогласният смях на останалите. Дори Хрууз не се сдържа и излая няколко пъти, неспособен да се остане безразличен.
	— Това сигурно беше някаква човешка шега, предполагам. Не съм способен да ги разбера. След един час ще чуете сигнал. Ти, Кикаха незабавно ще застанеш в средата на своята клетка — там, където е кръгът. Ще бъдеш прехвърлен в зоната за упражнения и поддържане на формата, където ще можеш и да се изкъпеш. Когато бъдеш върнат обратно, сигналът ще прозвучи отново, този път за теб, Уематол.
	То назова имената им, определяйки реда, увери се, че всички са го разбрали правилно, върна се при вратата до дървото и се телепортира.
	— Мисля, че добре ще се грижи за нас, макар да не мога да кажа същото и за храната — обади се Ашателон. — Питам се какво толкова го е грижа за физическата ни форма?
	— Според мен тази загриженост за нас просто е програмирана в него — отвърна Червения Орк. — Вградена е в самото му същество. Зейзел е имал сериозни основания да го направи на времето. Дано не ни се наложи да съжаляваме, че Дингстет не ни е убил веднага.
	— Не мисля, че трябва да се вълнуваме от мотивите на Зейзел — каза Кикаха. — Достатъчно е да се възползваме от тях, колкото може по-скоро.
	„По-лесно е да се каже, отколкото да се направи“, твърдеше стара земна поговорка. До момента Кикаха нито бе чул, нито бе видял нещо, което би могло да им бъде от полза. Когато сигналът прозвуча за него, той се озова в помещение, издълбано в камъка. Не се виждаше дори намек за вход, още по-малко за изход. Въздухът се опресняваше през тесни процепи в стените. Покривът се извисяваше на близо петдесет стъпки над главата му и беше практически недостижим. Самата зала бе също петдесет стъпки широка и близо половин миля дълга. И в двата й края имаше душове, фонтанче за утоляване на жаждата, клозет и сешоар за цялото тяло.
	Кикаха загря леко, след това в бързо темпо пробяга пет мили в двете посоки на залата. Разпусна мускулите си, пи вода, взе си душ и се изсуши. После застана отново в центъра на очертания кръг и веднага бе върнат обратно в клетката. Разнесе се нов тръбен звук и Уематол стъпи в своя кръг.
	Постепенно това се превърна в дневен режим. На третия ден Кикаха попита Дингстет какво все пак смята да прави с тях в крайна сметка.
	— Ще останете затворени, докато сами не се убиете или не умрете при нещастен случай, макар да не виждам как би могло да се случи последното.
	Трябваше да минат няколко минути, за да утихне бурята от протести. После настъпи тишина. Тогава се чу гласът на Уематол:
	— Ще останем тук вечно.
	— „Вечно“ е само понятие. Такова нещо не съществува — отговори му Дингстет. — Но ако кажеш, че ще прекарате тук много дълго време, това ще е по-близко до истината.
	— Ще се побъркаме — изкрещя Кумас.
	— Това е напълно възможно. Но няма отношение към продължителността на живота ви.
	В този момент се намеси Кикаха, който проговори със спокоен глас, макар да се чувстваше съвсем иначе.
	— Защо постъпваш с нас така?
	— Трябва да се подчинявам на заповедите на Зейзел. Не бих могъл да кажа, защо те са именно такива. Мога само да предположа, че когато ми ги даде, той не предполагаше, че един ден ще се самоубие. Сега той е мъртъв, но заповедите му не са.
	Кумас припадна. Уематол обсипа Дингстет с порой от обиди. Арсеналът му се оказа доста богат. Когато приключи, започна ги отначало. Ашателон започна да се хапе по ръцете, така че си пусна кръв. Другите трима не казаха нито дума, но Червения Орк остана загледан през решетката за подозрително дълго време. Хрууз се разрида, което за хората представляваше странна гледка, тъй като се оказа, че подобното му на насекомо лице е способно да изрази само насекомоподобни емоции. Кикаха скочи, хвана се за решетките, започна да се друса по тях, да криви лице и да издава животински звуци. Трябваше по някакъв начин да се разреди. Просто в този момент се почувства като запратен далеч назад по еволюционната стълбица. Маймуните не се вълнуваха от бъдещето. Е, тогава и той щеше да бъде маймуна и нямаше да мисли за него.
	Едва по-късно щеше да разбере колко изкривена е подобна логика. В момента тя му изглеждаше напълно разумна. Колко човешко е да си маймуна.

	18

	На другата сутрин се беше възстановил напълно. Спомняйки си за емоциите, на които се бе поддал, той си помисли, че да си маймуна сигурно е доста забавно. Беше се постарал доста. Липсваше му само козина и бълхи по нея.
	Както и да е, падането от еволюционната стълбица, макар и кратко, бе изиграло полезната роля на предупреждение. Вече много ставаха годините, през които бе живял в обстановка на силен стрес и непрестанна борба да се измъкне от почти фатални премеждия. Паузите межди приключенията му се бяха оказали прекалено кратки. Вярно че, че се бе старал и успешно бе поддържал върхова физическа и психическа форма, готов да се опълчи срещу самата вселена, ако се наложеше, изразходващ всичките си резерви докрай. Но някъде дълбоко в неговото същество безкрайните опасности, следващи една след друга, бяха поискали заплащането на висока цена. Изживеният шок след изтриването на паметта на Анана, последван почти веднага от заплахата да остане затворен доживотно, се бяха оказали онези един-два предупредителни нокдауна, свалили го на ринга.
	— Само още съвсем малко — прошепна той. — Трябва отново да се върна във върхова форма, да си почина добре и после ще мога да се изправя срещу всекиго.
	Някои от съкафезниците му продължаваха да страдат. Кумас отговаряше на опитите на останалите да го заговорят с изръмжавания. През целия ден остана опрял лице върху решетката. Пръстите му бяха побелели от силата, с която стискаше пръчките. Почти не яде. Ашателон ругаеше, бесенееше и не спираше да върви напред-назад. Уематол нещо си говореше. Само Хрууз и Червения Орк си бяха възвърнали самообладанието. Подобно на него и те бяха концентрирали мислите си единствено върху бягството.
	Но как би могло да стане то възможно? За сетен път той опитваше да почерпи от досега неизчерпаемия си резервоар от изобретателност някакъв трик, който да му даде поне шанс за измъкване от тук. Всяка идея бе буквално помитана от урагана на реалността. В сравнение с Алкатраз*, този затвор бе като спринтьор, оттласнал се от стартовото блокче и пресякъл финиша, преди Алкатраз да е направил дори стъпка.
	[* скалист остров в залива на Сан Франциско, използван до 1963 година като затвор, известен с тежкия си режим и невъзможността да се избяга от него — Бел.пр.]
	Изминаха трийсет дни. Дингстет ги посещаваше всеки следобед. Отделяше по няколко минути разговор с всеки затворник, с изключение на Кумас. Кумас се обръщаше с гръб към него и не продумваше нито дума.
	Червения Орк се опита да го убеди да ги пусне. Но Дингстет винаги му отказваше.
	— Заповедите на Зейзел са ясни: ако не е тук, аз трябва да задържа под арест всеки пристигнал, докато той се върне.
	— Но Зейзел е мъртъв. Той никога няма да се върне.
	— Така е. Но това няма значение. Не ме е информирал какво да правя със затворниците, ако той умре.
	— Няма ли да преразгледаш решението си в светлината на променената ситуация?
	— Просто не мога да направя това.
	Кикаха внимателно изслуша разговора. А на следващия ден, докато усърдно тренираше в гимнастическата зала, без дори да мисли за проблемите си, в главата му неочаквано избухна страшна идея. Беше се зародила в подсъзнанието му и то изведнъж се озари като от фойерверк.
	„Боже мой, това може да свърши работа“, каза си той. „Няма да е лошо да опитам. Зависи как е програмиран Дингстет“.
	Когато на другия ден създанието мина с тромавата си походка между клетките, той се обърна към него по име.
	— Дингстет! Имам за теб новини! Случи се нещо чудесно!
	То се приближи до клетката на Кикаха, но не чак толкова, че да позволи да бъде хванато.
	— Какво има?
	— Снощи сънувах и ми се яви духът на Зейзел. Каза че се опитвал да се свърже с теб от земята на мъртвите. Но можел да направи това само по време на сън. А ти не сънуваш! — Това беше само основното предположение, на което се градеше идеята на Кикаха. Изглеждаше безопасно да допусне, че мозъкът на съществото не притежава и подсъзнание. — Поради тази причина, а също и поради факта, че аз редовно сънувам, Зейзел — искам да кажа, духът му — реши да ме използва като медиум, за да установи връзка с теб.
	Лицето на Дингстет не беше способно да изрази удивление, но то някак пролича.
	— И какво е това „дух“?
	— Ти не знаеш за духовете?
	— Знам за много неща, но е невъзможно мозъкът ми да съхранява всичкото познание. Когато ми се налага да науча нещо, аз казвам на планетарния мозък да ми даде информацията.
	— Добре тогава, попитай го за духовете, привиденията и свръхестествените явления. Но бях почнал да ти разказвам за снощи. Зейзел…
	Когато свърши историята, Дингстет късо заяви:
	— Ще попитам планетарния мозък за тези неща.
	И си тръгна по-бързо от обикновено. В мига, в който тялото му изчезна през вратата, Червения Орк извика:
	— Кикаха! Какво…?
	Но Кикаха вдигна пръст на устните си и леко поклащайки глава го спря:
	— Ш-ш-т! Имайте търпение!
	После неспокойно закрачи из клетката. Мислите му бяха като астероиден облак, носещ около планета. В центъра на планетата беше ядрото на идеята, която му бе хрумнала вчера. тя бе като ярка комета, зародила се в дълбините на подсъзнанието му и постепенно изплувала в съзнанието към ярката планета, в която се бе ударила и я бе осветила с пламъка на експлозията за момент.
	„Трябваше да съм поет“, мислеше си той. „Слава Богу, че имах разума да не споделя с хората около мен образите и метафорите, които изникват съвсем неочаквано в главата ми! Щяха да ме спукат от подигравки!“
	Идвайки на себе си и отърсвайки се от моментното чувство колко е изключителен — един недостатък, така характерен почти за всеки човек — той разтърси глава, за да прочисти мислите си. Въпросът сега беше какво да каже на Дингстет, когато то се върне и му заяви, че главата му е пълна с лайна.
	Владетелят на Пещерния свят наистина се върна и то само след пет минути. Изправи се пред клетката му и заяви:
	— Мозъкът ме информира, че всъщност няма такива неща като духове или привидения. Следователно ти си ме излъгал!
	— Не, не съм! — извика Кикаха. — Кажи ми, кога е въведена информацията за свръхестествените явления в паметта на компютъра?
	Дингстет помълча за няколко секунди. После отговори:
	— Преди около дванайсет хиляди години местно време. Мога да ти кажа по-точно, ако желаеш.
	— Видя ли! — възкликна Кикаха, сякаш това обясняваше всичко. — Тези данни отдавна са остарели! Междувременно науката установи, че онова, което на времето е било считано за свръхестествено, всъщност е факт. И действително съществуват неща като духове и привидения. Преди около две хиляди години един тоан на име Худини* доказа, че има духове. Доказа още, че те могат да комуникират с нас, но и че ние по-рядко можем да комуникираме с тях. Духовете се появяват пред високочувствителни и надарени индивиди, като мен например, за да изкажат пред тях желанията си. Контактът, който осъществяват, е като еднопосочна врата: те говорят с нас. Ние не можем да говорим с тях! — Той се огледа. Всички, с изключение на Кумас, се бяха вкопчили в прътите на решетките и напрегнато гледаха към двамата: — Ако не вярваш на мен, попитай тях! Те ще потвърдят, че всичко, което ти казах, е истина! Така ли е, приятели?
	[* Хари Худини — американски артист (1874–1926), станал известен с останалите необяснени номера по измъкване от заключени сандъци, окован във вериги. Към края на живота си твърдял, че е медиум и има връзка с отвъдния свят — Бел.пр.]
	Никой още не се бе досетил каква беше идеята му. Но бяха достатъчно интелигентни, за да се включат в играта, каквато и да бе тя. Единствен Кумас представляваше неизвестна величина, но когато Дингстет се обърна и към него, тоанът остана да лежи по гръб, загледан през решетката на тавана. Останалите се заклеха, че това, което Кикаха казва, че обществено достояние от много време насам.
	— Всъщност — уточни Червения Орк, — същият този Худини доказа съществуването на духове по експериментално-психологически път. Можа на няколко пъти да ги види, макар и не напълно ясно. След това се разбра, че мъртвите се появяват и в сънищата.
	Той вдиган поглед към Кикаха и в него ясно се четеше въпроса „Кой, до дяволите, е този Худини?“
	Кикаха му отговори с вдигане на ръка, образувал буквата „О“ с палец и показалец, докато Дингстет бе обърнат с гръб към тях. Беше много доволен, че тоанът така бързо се ориентира.
	— Моят народ е съществувал много преди тоаните! — съвсем неочаквано проговори Хрууз. — Ние знаехме, че духовете съществуват дълго преди тоаните да научат за нашето съществуване!
	Кикаха се надяваше двойниците да не се престараят в измислянето на „факти“, които биха могли лесно да бъдат разобличени и цялата измама да лъсне. Играта беше такава, че трябваше да се играе безкрайно хладнокръвно и страшно предпазливо. Когато Дингстет се извърна, за да изслуша изненадващо прозвучалата тирада на Хрууз, Кикаха направи знак на Ашателон и Уематол да говорят по-малко. Но веднага спря. Хрумна му, че Дингстет може да е монтирал невидими камери, които да заснемат цялата сцена.
	Ако съществото прегледаше записите и в него възникнеха някакви съмнения относно интерпретацията на тези жестикулации, той трябваше да изсмуче от пръстите си някакво обяснение и за тях.
	Уематол и Ашателон казаха на Дингстет, че вече от хилядолетия на всички е известно за съществуването на свят на духовете, които понякога действително влизат в контакт с отбрани хора по време на сънищата им. В обяснението им обаче прозвуча повече презрение към Дингстет, отколкото Кикаха би желал да чуе. Изглежда те просто не можеха да се противопоставят на непрестанните импулси да оскърбяват и унижават.
	Дори да усети това, Дингстет с нищо не го показа. То се обърна към Кикаха и му нареди:
	— Опиши ми Зейзел!
	Лукаво същество. И не чак толкова тъпо, колкото можеше да изглежда на някого.
	За да спечели време, през което да измисли убедителен отговор, Кикаха се престори, че не е разбрал:
	— Какво искаш да кажеш? Да ти го опиша физически? Лицето му? Ръстът? Пропорциите на крайниците му спрямо тялото? Цветът на косата и на очите му? Малки или големи са ушите му? Колко голям е носът му и каква форма има?
	— Да.
	Кикаха пое дълбоко дъх, надявайки се по някакво чудо да почерпи отнякъде и въображение. После заговори толкова високо, че да го чуват и останалите.
	— Хм… всъщност той беше забулен в мъгла, така че не можах да го видя в лице. Както вече ти споменах, мъртвите често се явяват в мъгла и не винаги чертите им се различават добре. Това явление е отдавна познато. Нали така, приятели?
	— Да, разбира се!
	— Няма никакво съмнение. Това е доказан научен факт.
	— Самият Худини би го потвърдил, ако беше сред нас.
	— Хрингдизците имат подобни наблюдения.
	Кумас стана от купчината одеяла, прекоси пода на клетката и изкрещя:
	— Вие всички сте побъркани! — след което легна отново.
	— Той отхвърли всичките ви твърдения! — обърна им внимание Дингстет.
	— Нищо подобно — отсече Червения Орк. — Мозъкът му бавно се спуска към лудостта. Не обърна ли внимание на думичката „всички“, с която включи и теб самия. Предполагам ти си наясно, че не си побъркан. Ние знаем за себе си, че също не сме побъркани. Следователно става дума за крясък на умствено лабилен човек, изрекъл твърдение, нямащо нищо общо с действителността.
	— Подобно заключение изглежда логично — съгласи се Дингстет. — Аз знам със сигурност, че съм напълно рационален. — После се обърна към Кикаха: — И какво ти каза Зейзел?
	— Първо ме поздрави. После изговори „Нис Затцел“. — Чу Уематол да изпъшква. Изглежда започваше да вярва, че леблабият наистина е откачил. — Нис Затцел. Не знаех какво би трябвало да означава това. И тогава се досетих, че той говори на тоански език от онова време. Казваше ми „Аз съм Зейзел“, по начина, по който би го казал в неговото време. За щастие езикът не се е изменил много оттогава досега. Можех да разбера почти всяка дума, която ми каза. А малкото, които не знаех, разбрах от контекста. И още нещо: думите му достигаха до мен малко изкривени и приглушени, за което мисля, че е виновна мъглата. Всъщност, както появата на духовете, така и тяхната реч, могат да се оприличат на минаването им през леко дефектна врата.
	— Доволен съм да чуя това, което ми каза. Нис Затцел. Да, ти не си тоан, следователно не би могъл да знаеш древния език.
	Кикаха реши оттук-нататък да не цитира, а да преразказва предполагаемите думи на Зейзел. Той знаеше от древния тоански само няколкото думи, които Анана го бе научила някога. Беше доволен, че си спомни онзи техен разговор от преди толкова време.
	— И какво стана после? — интересуваше се Дингстет.
	Кикаха отговори бавно, внимавайки мислите му да не изпреварват езика с повече от няколко думи.
	— Той каза, че е научил много неща от другите духове и Върховния Дух, който управлява техния свят. Призна, че е започнал да разбира колко грешки е допуснал докато е бил сред живите.
	„Не се увличай“, дръпна юздите си Кикаха. „Говори малко, но по същество. Колкото по-малко неща кажа, толкова по-малка е вероятността да изрека нещо, което може да ме издаде“.
	— Казано накратко, той сподели с мен, че не може да влезе в контакт с тебе по друг начин, освен възползвайки се от услугите на някой човек, който е отворен за свръхестественото. Случайно се натъкнал на мен. Отнело му известно време и голям разход на енергия да ми се яви, защото му пречело, че съм разстроен от затварянето ми тук. На края ми поръча да ти предам, че трябва да бъдем освободени и третирани като гости, но Червения Орк да бъде наблюдаван внимателно, понеже е опасен. Нареди да те предупредя никому да не даваш сведения за машината за създаване. Трябва да унищожиш тези данни и да ни пуснеш да си вървим. — Той помълча малко и продължи: — Освен това ми каза, не, направо настоя, да ми предадеш Рога на Шамбаримен, който си взел от Червения Орк. Той е моя собственост и както Зейзел се изрази, аз никога съм нямало да злоупотребя с него.
	Червения Орк пребледня и лицето му се изкриви в злобна гримаса. Но не смееше да каже нищо, за да не даде повод на Дингстет да не го пусне. От друга страна Кикаха трябваше да включи и него в списъка на онези, които трябваше да бъдат освободени. Ако не го стореше, Червения Орк щеше да го разобличи като нагъл лъжец.
	— Зейзел заповяда да изтриеш всички данни за машината, защото тя представлява голяма опасност за всяко живо същество във всяка вселена. Трябва да направиш това незабавно. Трябва освен това да се убедиш, че изтритите данни не могат по никакъв начин да се възстановят. Искаше да каже, че нищо не бива да остава в паметта на планетарния компютър. Никой никога не бива да може да ги извлече от него!… След това трябва да ни пуснеш от клетките и да ни разрешиш да се телепортираме от този свят. Зейзел изрично нареди да не се връщат оръжията на Червения Орк и че всички бластери трябва да се демонтират от летателния му апарат. Ние трябва да отлетим до вратата на нашите апарати. Всички ще напуснем едновременно и ще се прехвърлим в двореца на Червения Орк на Земя-2.
	Червения Орк го гледаше яростно. Той много добре разбираше смисъла на условията, които Кикаха изброяваше.
	А междувременно Кикаха завърши:
	— Зейзел не ми каза защо държи на това. Сигурно имаше някакви основания, но така и не ги сподели с мен. Но аз съм убеден, че е за добро. Мъртвите знаят всичко.
	Дингстет не проговори няколко минути. Очите му го гледаха без да помръдват като статуя. Единствената разлика бе, че примигваха. То не помръдна нито на косъм, както би направило всяко живо същество. Затворниците, отново с изключение на Кумас, не сваляха поглед от него.
	— Дали ще се хване? — прошепна Кикаха на себе си.
	Измислицата му не би имала никакъв ефект спрямо всеки тоан и повечето земляни. Но създанието пред него не беше нито мъж, нито жена, то дори не беше човек и досега не бе имало никакво вземане-даване с Homo Sapiens — върха на еволюцията, когато ставаше дума за извъртане на истината.
	Накрая Дингстет каза:
	— Щом Зейзел нарежда, ще бъде сторено. Как бих искал да мога да сънувам, за да се обръща директно към мен!
	За миг, но наистина само за миг, Кикаха го съжали. Може би в него имаше повече човешки неща, отколкото им бе разкрил досега. А може би то просто искаше да бъде по-близко до хората.
	Щяха да бъдат освободени след час и щяха да бъдат прехвърлени в пещерата, където бяха останали летателните им апарати. Но за изпълнение на инструкциите на Зейзел трябваше повече време, отколкото Кикаха бе предполагал. И както често ставаше в живота, случи се непредвидимото. Хрууз бе първият, който трябваше да бъде прехвърлен на мястото, където го Дингстет беше оставил летателните апарати. След него идваше ред на Кумас, после на Червения Орк. Кикаха бе пожелал този ред на телепортиране, за да не стане така, че Червения Орк първи да попадне в склада. Трудно можеше да се предвиди какво точно би направил изобретателният мръсник, ако останеше макар и за миг сам или трябваше да се справя само с двойниците си. Но Хрууз беше достатъчно силен, за да се погрижи да не настъпят изненади.
	Хрингдизецът изчезна от клетката си. Дингстет имаше проблеми да уговори Кумас да се подчини на заповедите му. Кумас лежеше върху одеялата, както обикновено обърнат с гръб към него. Накрая Дингстет каза:
	— Мога да те накарам да направиш онова, което искам от теб. Но това означава да ти причиня силна болка.
	Половин минута Кумас не реагира по никакъв начин. После стана все със същото лишено от изражение лице и с безжизнен поглед в очите. Дотътри се до центъра на клетката и стъпи в кръга. Дингстет насочи единия край на малкия уред в ръката си към кръга и натисна бутона. Сигналът вече бе задействал процеса, но трябваше да минат пет секунди, за да се активира вратата.
	Кумас сигурно внимателно ги беше броил. Миг преди да изчезне, той помръдна встрани и стъпи с крак извън кръга.
	И след това изчезна. Кракът, от който бликаше кръв, остана да стърчи в клетката. След малко падна.
	— Самоуби се! — изрева Червения Орк.
	Останалите мълчаха потресени. Сигурно и Дингстет бе изпитал някакъв шок, но това не му пролича. Просто попита:
	— Защо ли постъпи така?
	— Нали ти казах — отговори му Кикаха. — Клетият нещастник беше побъркан.
	— Не разбирам тази нестабилност, изкривената сложност и честите откази при човешките същества.
	— И ние не ги разбираме — прошепна Кикаха.
	Дингстет отложи почистването за след заминаването на „гостите“. А може би изобщо нямаше да се занимава с това. Прехвърли и останалите в пещерата с личните им вещи, но направи това през различен кръг от този, който бе смятал първоначално да използва. Когато излезе от кръга, Кикаха видя тялото на тоана в друг, съседен на неговия кръг. Хвърли му един поглед и започна да се приготвя за път. Не му отне много време. Когато всички седяха на седалките, Дингстет произнесе кодовата дума и отвори изхода за пещерата. Част от стената се плъзна странично в скалата и те излетяха в тунела. Дингстет вече им бе дал указания как да стигнат до вратата, използвана от Червения Орк за идване в Пещерния свят. Червения Орк летеше зад двойниците си, а Хрууз и Кикаха зад него.
	Двайсет минути по-късно бяха стигнали до вратата. Кикаха слезе от апарата и извади от раницата си лента за завързване. Преди Червения Орк да успее да реагира, двойниците му и Хрууз го бяха сграбчили. Ако трябваше да се справя само с Ашателон и Уематол, той сигурно би им се измъкнал, но Хрууз беше нечовешки силен. Подчинявайки се на съвета на Кикаха, подшушнат му на ухо докато още бяха в склада, той изви ръцете на Повелителя на гърба му, а двойниците го хванаха за краката. Дингстет, който без съмнение ги наблюдаваше през системите на планетарния мозък, сигурно се питаше какво ли означава всичко това. Кикаха ловко пристегна китките на Орк на гърба му.
	Радостно възбуден той извади Рога от раницата му и изсвири седемте ноти. Без никакво забавяне в стената се появи трептящото петно на готова за използване телепортираща врата. Хрууз запрати продължаващият да мълчи Червен Орк, през нея. Минута по-късно всички бяха в двореца, в който се намираше и Анана.
	Трябваше им известно време, за да се справят с охраната, която ги атакува в мига, в който видя завързания господар. Но схватката не продължи дълго. Няколко точни изстрела с лъчемет убиха двама-трима, а останалите се разбягаха.
	Скоро обаче те се прегрупираха и заеха отбранителна позиция. Изглеждаше като че ли групата на Кикаха ще трябва да превзема двореца обратно стая по стая. Вместо да се бави по този начин, Кикаха извика командира, който се бе скрил зад барикада от мебели в един от салоните. После заедно с Ашателон и Уематол поговори с него и стигнаха до споразумение. Командирът се консултира със своите заместници и няколко от обикновените войници. Всички тези приказки отнеха повече от час, но в резултат охраната се закле във вярност пред Кикаха и двойниците. Никой не обичаше Червения Орк и не се вълнуваха особено кой им плаща, а Кикаха удвои заплатите им и намали наполовина работното им време.
	Той бе крайно доволен от това развитие на нещата.
	— Омръзна ми около мен да се пролива кръв. Няма значение дали това е необходимо или може да се избегне — започнах да настръхвам от това. А да не забравяме, че някои от нас можеха да загинат, ако тези юнаци се бяха опълчили както трябва. И един от убитите можех да бъда аз самият.
	Уематол и Ашателон не се доверяваха особено на охраната. За да избегнат въоръжен бунт или убийства от засада, те избраха няколко от стражите. Обещаха им големи суми, ако те се съгласят да шпионират другарите си и да докладват кои са евентуалните подстрекатели и кои са заговорниците. Действайки зад гърба на Кикаха те наеха и няколко души, които да следят шпионите на Кикаха. Той разбра за това по-късно, когато един-двама от тях го информираха. Те явно го правеха за пари и Кикаха се постара да не ги разочарова.
	Той нае други войници и част от прислугата, за да следи ходовете на двойниците. Но не знаеше кого ще наемат те за същата цел. Това можеше да бъдат неговите хора. А Ашателон и Уематол сигурно имаха шпиони, с които да се следят взаимно.
	Ситуацията беше абсурдна и той много се смя. Ако нещата продължаваха в същия дух и със същото темпо, скоро всички в двореца щяха да работят като двойни, тройни, а защо не и четворни агенти.
	След като се убеди, че от страна на стражата не го грози пряка опасност, той посети Анана. Тя седеше на шезлонг в градината до басейна, който бе достатъчно голям, за да бъде малко езеро. Слънцето се намираше в зенита на Земя-2 и я галеше с лъчите си. На ниска масичка до нея имаше висока чаша, пълна с ледени кубчета и тъмна течност. Макар откъм басейна да се разнасяше веселата врява на играещите си във водата нейни камериерки и компаньонки, тя не изглеждаше щастлива. Не се усмихна и не го покани да седне, когато той й се представи.
	— Предполагам — започна той, — че Уематол вече ти е казал истината. Изпратих него да стори това, защото не допускам, че би повярвала на моето обяснение за случилото се и мисля, че дори не би пожелала да ме изслушаш. Но аз действително съм готов да ти повторя отново какво ти стори Червения Орк и нещо повече, мога да добавя подробностите, които Уематол съзнателно изпусна.
	Гласът й прозвуча глухо и тя изобщо не вдигна поглед към него:
	— Изслушах го без прекъсване, макар с мъка да се сдържах да не му изкрещя в лицето, че е лъжец. Не искам да слушам и твоите лъжи. Сега те моля да си вървиш и никога повече да не идваш при мен!
	Вместо това той дръпна един стол и седна срещу нея.
	— Не, няма да го направя. Уематол ти каза истината, макар че, като истински тоан, това трябва да му е причинило известна болка.
	Той страстно желаеше да я вземе в ръцете си и да я целуне.
	Сега тя го погледна в очите.
	— Искам лично да говоря с Червения Орк. Нека той ми каже истината.
	— В името на Елитрия! — възкликна той малко по-силно и по-нетърпеливо, отколкото би желал. — Защо да си губим времето с него, когато той е способен само да лъже!
	— Сама мога да позная дали ще ми каже истината или не.
	— Но това просто е нелогично. И е абсолютно ирационално!
	Опитваше се да овладее гнева си, но беше объркан и се чувстваше безсилен.
	— Няма да позволя на един леблабий да ми говори по този начин! — отсече тя с леден глас. — Независимо, че съм във властта му.
	— Аз… — той затвори уста. Оправянето на нещата щеше да бъде много трудно и щеше да постави на изпитание способността му да се самоконтролира и да бъде деликатен. — Извинявам се — каза той вместо онова, което беше започнал. — Знам каква е истината, затова ми е толкова трудно да гледам, как се оставяш да те заблуждават. Добре. Разрешавам ти да говориш очи в очи с Червения Орк.
	— Но ти ще ни наблюдаваш и ще ни подслушваш, нали?
	— Обещавам ти никой да не ви наблюдава.
	— Тогава сигурно ще ни запишеш. След това ще изгледаш лентата и така няма да си ме излъгал.
	— Не. Обещавам. Обаче…
	— Какво?
	— Мисля, че няма да ми повярваш. Но Червения Орк може да те убие, ако не си охранявана.
	— Той? — изсмя се тя презрително. — Да ме убие?
	— Повярвай ми, познавам го много по-добре, отколкото ти го познаваш. Той може да си отмъсти и на двама ни, като ти извие врата и веднъж за винаги те отнеме от мен.
	— Но аз никога не бих могла да те обикна, леблабий. Как тогава би могъл да ме отнеме от теб?
	— Разговорът ни се развива в порочен кръг. Ще ти дам онова, което искаш. Ще бъдеш в една стая с Червения Орк и нито човек, нито машина ще ви наблюдават, подслушват, или пък записват. Но между теб и него ще има прозрачна стена. Няма да поема никакъв риск, когато става дума за този човек. Това е решението ми и то е окончателно.
	Хрууз не беше човек. Той щеше да контролира ситуацията. В буквалния смисъл на думата, той не беше нито човек, нито машина. „Но мога ли да постъпя така?“, терзаеше се Кикаха. „Никога досега не съм я лъгал. По същата причина няма да пусна в ход и плана, който имах. Да сложа или Ашателон или Уематол на мястото на баща им и да накарам този двойник да играе ролята на разкаял се и достоен за доверие Червен Орк… да, това също се изключва. Но изкушението е толкова силно, че направо ме боли да се откажа от толкова елегантно решение!“.
	Анана с нищо не показа, че му е благодарна за разрешението да говори с Червения Орк, колкото дълго желае. Оказа се, че разговорът им продължи два часа. Когато напусна стаята на срещата, тя ридаеше. Но в мига, в който зърна причакващия я Кикаха, тя съумя да се овладее и дори се престори, че нищо не се е случило. Никой тоан не показваше „слабост“ пред един леблабий. Вместо да отговори на въпросите му, тя бързо се затвори в стаята си.
	Червения Орк беше задържан в стаята, в която бе разговарял с Анана. Кикаха влезе в нея и седна на нейния стол. Беше още топъл и той изпита усещането, че я е докоснал.
	После погледна в упор тоана, който посрещна погледа му без да трепне.
	— Ти спечели този рунд — призна Кикаха. — Голяма работа. Но не се заблуждавай, че ще се измъкнеш от всичко това жив. Само аз ще реша как. Имаш някакъв шанс да отървеш кожата, но не искам да те лъжа: противна ми е мисълта да убия хладнокръвно човек или да наредя на някому да извърши убийство, с което аз не бих искал да си цапам ръцете. Повярвай ми, двойниците ти изгарят от желание да те измъчват дълго, преди да те отърват от живота. И недоумяват защо не им позволявам да го сторят.
	Тоанът помълча известно време преди да му отговори. После каза:
	— И аз не го разбирам. Що се отнася до вероятността да избягам оттук… на твое място не бих бил чак толкова сигурен. В много отношения ние двамата с теб, Кикаха, доста си приличаме, въпреки че ти едва ли бе пожелал да го признаеш дори само пред себе си. Но да не си губим времето с това. Доколкото разбирам намека ти, готов си да ми отвориш вратичка за спасение. Но само да я открехнеш, което за мен не е истинска свобода. Няма да ме убиеш, но ще ме държиш жив в килията или поне ще се постараеш да ме задържиш жив, защото един ден аз ще се самоубия от скука и отчаяние. Така ли е?
	Кикаха мълчаливо кимна.
	— Тъп леблабий! — изрева тоанът със страшна сила. Цялата му кожа неочаквано почервеня и лицето му се изкриви от страшна злоба. Той размаха юмрук срещу Кикаха и се изплю срещу разделящата ги прозрачна стена. В ъгълчетата на устата му бързо се образуваха малки мехурчета, откъснаха се и на тяхно място се появиха нови. Очите му също се наляха с кръв, артериите на челото му изпъкнаха като кобри, надигнали качулките си. И той заблъска с глава по преградата.
	Кикаха бе скочил от изненада още при първия изблик на ярост и бе отстъпил несъзнателно крачка назад. Но сега се приближи плътно и внимателно се вгледа отблизо в тоана. От челото му течеше кръв и капеше по пода. Прозрачната преграда също беше изплескана в червено. Червения Орк изглеждаше червен с голямо „Ч“. Макар да бе спечелил прозвището си, заради пролятата от него кръв на много хора, той също бе известен сред вселените и с пристъпите си на необуздана ярост. Случваха се рядко, защото самоконтролът му беше железен. Но когато се случеха, свидетелите се ужасяваха.
	„Този човек“, помисли Кикаха, „е самото олицетворение на яростта!“
	И ако наистина този човек като дете е станал баща на човешкия род… Кикаха почувства как целият настръхва. И макар само най-възрастните все още живи Повелители да си спомняха най-важните събития от онова далечно минало, Червения Орк не бе забравил детските си години, омразата към баща си, силната любов към майка си, мъката, когато тя беше убита. Не беше забравил и нито едно от изживените разочарования през всичките хилядолетия, изтекли оттогава досега. Многото му победи не бяха излекували нито една от тези рани.
	Наблюдавайки безсилно опитващият се да се добере до лицето му побеснял тоан, Кикаха се запита защото този човек не се бе опитал да потърси избавление в някоя система за психотренинг. А може би беше опитвал, но без успех.
	Червения Орк се търкаляше по пода, удари се в стената, върна се в обратна посока и се удари в другата. Вече не крещеше. От цялото му тяло се стичаше кръв и оставаше следи по пода.
	Изведнъж той спря да се търкаля. Легна по гръб и тежко задиша през уста като риба, извадена на сухо. Беше разперил ръце и крака в подобие на грубо „Х“ и втренчено гледаше към тавана.
	Кикаха търпеливо изчака гръдният му кош да спре да се повдига и спуска. После спокойно попита:
	— Свърши ли пристъпът ти?
	Макар да не му отговори, Червения Орк стана на крака. Макар и изцапано с кръв, лицето му беше спокойно. Той заби поглед в Кикаха и след минута също така спокойно отговори:
	— Знам каква сделка ще ми предложиш. Ако искам да остана жив, ще трябва да разкажа на Анана какво съм й сторил.
	Кикаха кимна.
	— Трябва ми време да помисля.
	— Добре — каза Кикаха. — Имаш десет секунди.
	За миг му се строи, че Червения Орк ще избухне в нов изблик на ярост. Той силно стисна устни, а очите му налудничаво проблеснаха. Но после пое дълбоко въздух и се усмихна.
	— Имах предвид по-скоро нещо като седмица, за да взема решение. Добре тогава… Не, няма да кажа на Анана истината!
	— Не съм и допускал, че ще се съгласиш — спокойно отговори Кикаха. — В такъв случай имам второ предложение. Ако го приемеш, ще се спасиш от доживотния затвор. Но това зависи само от отговора ти на моя въпрос. Съхранена ли е паметта на Анана? И ако е съхранена, можеш ли да й я върнеш?

	19

	Червения Орк седеше, без да помръдва, фокусирал поглед малко над главата на Кикаха. Това че не отговори веднага, показваше, че много внимателно ще премери думите си.
	Кикаха се опита да си представи какви мисли витаеха в главата на противника му. Нямаше никакво съмнение че Червения Орк отлично знае дали може да върне на Анана паметта й или не. Въпросът, който си задаваше в момента бе, дали да го излъже. Ако можеше да възстанови паметта й, той щеше да каже, че не може да го направи. Макар едно „не“ в този момент да би го направило доживотен затворник в килия без изход и без вход, нали Кикаха бе успял да намери как да избяга от абсолютно сигурните килии на Дингстет. А това, което един леблабий може да стори, без никакво съмнение е по силите и на Червения Орк.
	Накрая той отговори:
	— Не, не мога да й върна паметта. Дори ако изобщо бе възможно да се съхрани, тя би заела толкова много място, че това щеше да е възможно само в света на Зейзел. Дори не съм сигурен дали е възможно. Разрушаването е далече по-лесно от създаването.
	— А, това вече сигурно е нещо, в което си експерт — съгласи се Кикаха. — Добре тогава. Отнел си паметта на Анана. Което е било направено на нея, може да се направи и на теб. Как ще ти хареса да се лишиш от своята памет?
	Тоанът леко потрепери.
	— Лично ще се погрижа да бъдеш върнат до състоянието, в което си бил на пет години — продължи Кикаха. — Ако мога да вярвам на информацията, с която разполагам, на тази възраст си бил обичливо момче. Така няма да ми се налага да те убивам — което искрено не желая да правя — и ти ще получиш своя втори шанс в живота. Няма да те заключвам в килия, но и няма да ти бъде разрешено да напускаш този дворец или мястото, където реша да те държа. И това ще продължи докато сам не преценя, че ще останеш на правия път и ще бъдеш добър човек… А може би още по-добре ще е да те върнем на тригодишна възраст, а? Дори и на две! Така ще можем по-лесно да те направим друг човек. Деструктивният ти инстинкт ще бъде насочен за съзидателни цели. Защото, знаеш ли, противно на това, което ти каза, понякога е по-лесно да градиш, отколкото да рушиш.
	— Хилядолетия познание и житейски опит, загубени безвъзвратно — тихо каза сякаш на себе си Червения Орк.
	Кикаха бе очаквал тоанът да изпадне в нов пристъп. Изглежда обаче първият го би изтощил много.
	— Че не се ли случи същото на Анана?
	Тоанът дълбоко пое въздух, погледна към тавана, после свали поглед върху Кикаха.
	— Но ти нещо забравяш — напомни му той. — Само аз знам как се работи с машината за изтриване на паметта.
	— Не съм го забравил — отвърна му Кикаха. — Има разрешение: ще ти инжектирам серум, след който ще ми разкажеш каквото пожелая.
	— Това е безсилно срещу мен — усмихна се тоанът. — Тренирал съм мозъка си така, че никакви хипносеруми не могат да му въздействат.
	— Тогава няма да се поколебая да ти причиня такава болка, че ще бъдеш щастлив да ми кажеш много повече неща, от малкото, което трябва да знам, за да задействам машината за изтриване на паметта. Случвало ми се е, макар и рядко, да изтезавам хора преди… само когато се налагало да спася човешки живот по този начин. Съмняваш ли се?
	— Е, ти си човек на своята дума — опита се да го уязви Червения Орк. — Но чий живот ще спасиш сега, като ме подложиш на мъчения?
	— Твоят — усмихна се злорадо Кикаха. — Добре… не се налага да те изтезавам. Просто имам още една карта в ръкава си. Никаква болка няма да ти бъде причинена… физически, искам да кажа. Хрууз ще може да се оправи с машината.
	Беше ред на тоанът да се усмихне злорадо.
	— Много, много отдавна предвидих възможността да се появи някой с интелекта на хрингдизеца. Така че… машината изобщо няма да се включи, ако не ме разпознае като оператор. Тя е в състояние да разпознае честотния спектър на гласа ми, както може и да изолира характерните само за мен интонации. Не е само това… Тя ще иска да провери отпечатъците от пръстите ми, ще анализира ретината на окото ми, ще „подуши“ тялото ми и ще поиска проба от кожата ми, за да се убеди, че в нея присъства моята ДНК. Ще очаква още паролата, която само аз знам, макар че точно нея може би ще можеш да изтръгнеш от мен чрез изтезание. Не се налага. Ще ти я кажа веднага. Само че няма ни най-малко да ти помогне.
	— И? — попита Кикаха.
	— А! Очакваш, че има още едно препятствие да се задейства машината. Е, прав си. Определен брой нейни блокове ще избухнат след известно закъснение, дори да успеете да я подкарате, без аз да съм операторът. Това ще унищожи самата нея, ще изпепели наоколо всичко на триста стъпки радиус и ще предизвика сериозни поражения на следващите триста.
	— Това е много неприятно — отбеляза Кикаха. — Ти какво, да не си се безпокоил, че тази машина може да попадне в някога ръцете на двойниците ти, а?
	— Разбира се, идиот такъв!
	— Е, този идиот ще намери начин да се справи с проклетата ти машина — отговори уверено Кикаха. — Ти криеш една подробност от мен и тя е как машината те идентифицира. Става дума за анализ на някакъв признак, който те отличава от твоите двойници. Ще изтръгна това от тебе, ако ти причиня достатъчно болка. Това решение не ми допада, но, както казах, готов съм да се спря и на това разрешение на въпроса. Поне знам, че ще ми свърши работа.
	— Да, така ще научиш, което ти трябва. Но тази информация няма ни най-малко да ти помогне. Машината ще експлодира дори ако използваш Ашателон или Уематол. — Червения Орк направи малка пауза, после продължи: — Синовете ми биха могли да бъдат оператори, ако не беше една непреодолима пречка. Ще ти кажа за какво става дума, защото не искам да съм между пръснатите на атоми от експлозията, а освен това става дума за нещо, което прави невъзможно да използваш тази машина за изтриване на моята памет. Това е нещо, което дори аз не бих могъл да променя. Ако аз съм онзи, чиято памет се изтрива, машината ще се взриви. Тя ще разбере, че съм аз, като провери възрастта ми. Двойниците ми са много по-млади от мен. Така че разликата във възрастта ще бъде очевидна.
	— Че как така? — удиви се Кикаха. — Клетките на твоето тяло с подменят изцяло през седем години. Ти просто не можеш да бъдеш повече от седем години по-стар от двойниците си.
	— Това я вярно. Но преди да започне да изтрива паметта ми, машината е я сканира. Точно това ще й помогне да разбере, че оригиналът съм аз, защото двойниците ми ще имат много по-малко спомени. И тази проверка е нещо, което не може да се избегне. Не мога да отстраня този блок, без да задействам системата, която ще я взриви. Това е една команда, която веднъж издадена, повече не може да бъде отменена.
	Червения Орк стана.
	— Изморих се. Върни ме обратно в килията ми.
	Кикаха също се изправи.
	— Желаеш да си тръгнеш в момент, в който аз истински се забавлявам?
	Червения Орк стоеше в центъра на стаята, където чакаше да бъде телепортиран обратно.
	— Послушай съвета ми, Кикаха! — извика той. — Наблюдавай Хрууз. Не му се предоверявай!
	Кикаха си тръгна. Беше готов да признае, че е надхитрен. Ситуацията беше патова. Червения Орк можеше да бъде упорит до степен, опасна за живота му. Макар да му бе предложена сделка, много по-изгодна отколкото заслужаваше, той беше по-скоро готов да умре, вместо да загуби паметта си, т.е. скъпоценната си идентичност.
	Кикаха отиде в центъра за управление — огромна зала, застлана с необичайно дебел килим, по който бяха изобразени различни математически формули. Хрингдизецът седеше на стол пред централния пулт, осеян с множество индикатори и превключватели. Завъртя се в стола и погледна към Кикаха.
	— Изглежда или ще трябва да го убиеш, или ще остане затворен, докато сам не умре.
	— Не ми харесва да го държа затворен. Той може да живее още хиляди години и няма никаква гаранция, че през това време няма да намери някакъв начин да се измъкне. А мисълта да го видя отново на свобода, направо ме ужасява.
	— Моят съвет е да му спестиш терзанията.
	— Терзанията ли?
	— Да. Чувал съм, че понякога е много спокоен, в пълна хармония със себе си, когато чувства, че превъзхожда останалите хора. Тогава той може дори да е мил с тях. Вярва, че е истински бог. Но това чувство продължава само известно време. После започва да се измъчва от това, че не може да намери душевен покой и баланс. Че не може да накара хората да го обичат, макар това усещане да идва само от подсъзнанието му, така че той не го осъзнава. Под обич нямам предвид сексуалната любов. Живял е хиляди години, а не е намерил начин да бъде в мир със самия себе си, да не говорим за останалите. Те са го докарвали до полуда, защото той ги е принуждавал да го ненавиждат… И ето че сега има възможност да изтрие паметта си, да се освободи от лудостта си и да започне отново. Но въпреки страданието и нещастието си, той обича тази лудост. Не може да се откаже от нея просто така. Смята се за изключително силен и действително, в много отношения той е невероятно силна натура. И все пак е и онова, от което най-много се страхува — слабак.
	— О, благодаря ви, доктор Фройд! — засмя се високо Кикаха.
	— Кой?
	— А, няма значение. Но макар и нехуманоид, ти определено знаеш доста неща за човешката психика.
	— Убеден съм, че е невъзможно да съществува принципна разлика между две разумни същества, независимо от кои раси произхождат.
	— Кой знае, може и да си прав. Както и да е… Направих на Червения Орк възможно най-щедрото предложение, особено като се има предвид всичко, което е сторил. А той не иска да го приеме. Така стоят нещата.
	Хрууз извъртя поглед нагоре. Кикаха не знаеше какво означава този жест. Отвращение? Почуда пред лудостта на човешките създания?
	После хрингдизецът проговори отново:
	— Червения Орк се опита да събуди твоето подозрение към мен. Такъв е смисълът на препоръката му да ме наблюдаваш изкъсо. Надявам се, че не си обърнал сериозно внимание на тези глупости.
	— О, естествено. Знам защо ми го каза. Подобни средства за напълно в стила му.
	„Проклетият Орк“, мислеше си той. „Успя да измъкне от най-скритите ъгълчета на съзнанието ми онова, което си кротуваше там. Знаех, че е там — аз никога не бих могъл напълно да се отърся от вродената ми подозрителност — но просто нямах никакви причини да подозирам Хрууз в каквото и да е било. Трябва да изчистя главата си от това предупреждение… макар че, като се замисля, Манату Ворцион ми каза, че мога да вярвам на Хрууз безрезервно. Но сама призна, че няма никакви основания да направи тази забележка. С тази разлика, че не можеш абсолютно да се довериш някому, освен ако той е минал през огъня заедно с теб… а понякога дори и на него не можеш да се довериш.
	Обикновено аз вдишвам подозрението заедно с въздуха. Но Хрууз има толкова впечатляващи основания да мрази от сърце Повелителите. Ни най-малко не се съмнявам, че ги мрази. Но дали не мрази и още някого? Хората например. Възможно ли е и той да е откачен в същата степен като Червения Орк, но да може да скрива чувствата си по-умело от него? Не, определено не мога в нищо да обвиня Хрууз. Нямам никакви основания за това.
	И все пак дали той няма някаква скрита цел, която не би могла да ми допадне? Как да разбера какво наистина мисли и чувства? Мога да го заключа, мога да го изолирам от събитията. Но имам страшна нужда от него и ще бъде върховна несправедливост, ако го затворя без причина.
	А! Ето една идея! Ще го помоля да се подложи на разпит контролиран от детектор на лъжата. Не! Той може да заблуди машината, а може и да е тренирал мозъка си като Орк да не се поддава на никакви серуми. Щом Орк е способен да го направи, Хрууз може да го стори два пъти по-лесно. На всичко отгоре метаболизмът му и реакциите му сигурно нямат нищо общо с човешките. Никаква машина не може да се справи с такъв като него. А и не мога да го помоля, без да го засегна дълбоко. Не, не мога да направя такова нещо. А може би трябва!“
	Той погледна хрингдизеца и се запита какви ли мисли се въртят в тази глава на скакалец.
	— Скоро ли смяташ да екзекутираш Червения Орк?? — попита го Хрууз.
	— Още не съм решил. Трябва да бъде убит. Но така не искам да го правя… това ми е стара слабост… а трябва лично да го сторя, трябва моят пръст да натисне бутона, за да напълня килията му с вода, газ или каквото там се използва. Не мога да го прехвърля на някой друг. Така може да постъпи само страхливец.
	— Е, според мен нещата не стоят чак толкова драматично — възрази Хрууз. Ти лично ли убиваш животните, които сервират на масата ти за ядене?
	— Обикновено сам си осигурявам прехраната. Но в това, което казваш има някаква логика. Макар и не много, но има. Червения Орк не е животно, каквото и да разказват за него. Както и въпреки факта, че смяташе да ме убие и изяде, сякаш аз съм животното.
	— Надявам се скоро да разрешиш тази своя дилема — отвърна хрингдизецът. — Трябва да ти кажа, че мисля да се завърна в своя свят и да остана там за известно време.
	В съзнанието на Кикаха изплува предупреждението на Червения Орк като ръка, която дърпа струните на арфа. Музиката — или по-скоро дисонансът — отекваше с високите ноти на подозрението. Пак Червения Орк, по дяволите! Вместо да реагира остро, Кикаха просто попита:
	— Защо?
	— Както знаеш, опитвам се да разбия защитата на компютъра на Червения Орк. Това ще ми даде достъп до различни сфери на неговите интереси. В базите данни може да има информация как да направим нова машина за изтриване на паметта, например, и как да работим с нея. Успеем ли да разберем това, ще можем да изтрием неговата памет обратно до възрастта, която изберем и да избегнем грозната необходимост да го убием. Но има и по-съществена причина. Той може да ни лъже, казвайки, че не е съхранил паметта на Анана. Тя може да се окаже някъде в компютъра. И ако е така, ще можем да й я върнем.
	Кикаха бе толкова възбуден, че всякаква сянка от съмнение в искреността на мотивите на Хрууз изчезна като подплашено ято птици. И наистина, какви доказателства имаше той, че Хрууз планира нещо зловещо? Абсолютно никакви. По-скоро обратното: досега хрингдизецът бе оказал безценна помощ в конфликта с Червения Орк. И въпреки страшния си външен вид, той беше много приятна личност.
	— Наистина ли вярваш, че е възможно? — попита той.
	— Разбира се, че е възможно. Не можем да си позволим да игнорираме каквото и да е, независимо какви трудности трябва да преодолеем, за да се сдобием с тази информация. Полученото познание може напълно да изкупи разходите на време и усилия.
	— Бих могъл да те целуна! — извика Кикаха.
	— Можеш да го направиш, ако ще ти достави удоволствие.
	— Трябваше да кажа, че само изпитвам подобно желание — уточни Кикаха. — При това говорех емоционално, така че фразата ми не трябва да бъде разбирана буквално.
	— Както и да е — продължи хрингдизецът. — Налага се да отида до моята планета. Там разполагам с огромен обем информация, част — наследена от моите предци, друга част — открадната или взета от тоаните. Сигурно има много неща, за които даже не предполагам, че притежавам. Пак повтарям, напълно възможно е да открия начин не само да разбия защитата на Червения Орк, но и да построя нова машина за изтриване на паметта. Кой би могъл да каже? И още нещо… нашият приятел Ерик Клифтън сигурни вече се чувства доста самотен. Ще ти го върна обратно, за да си почине в човешка компания.
	— О, Боже! — каза Кикаха.
	— Какво? — не разбра Хрууз.
	— Нищо.
	— Забелязах, че когато вие хората кажете „нищо“ в контекста на разговора, то обикновено трябва да се разбира като „нещо“.
	— Доста точно наблюдение — призна Кикаха. — Но в случая просто ми мина действително странична мисъл. Нещо, което бях забравил да направя. Това е.
	Подозренията му по отношение на хрингдизеца се бяха оказали като плик с боклук, хвърлен от плажа в океана. Вълните го бяха отнесли навътре, почти извън погледа му, но после приливът го бе поел, беше го захвърлил срещу него и го бе съборил на земята.
	— Колко деликатно от твоя страна е да се замислиш за чувствата на Клифтън — каза той. Но аз бих предпочел да го задържиш още известно време.
	— Защо?
	Кикаха беше затруднен. Мислите му сякаш заекнаха. Но секунда по-късно той проговори:
	— Клифтън не би могъл да ти помогне с нищо техническо. Но може да ти бъде полезен в други неща. А що се отнася до компанията… струва ми се, че и ти имаш нужда от такава. А Клифтън те харесва. Освен това знам, че очаква да научи от теб много неща, защото всяка твоя дума е като откровение за него. Той е интелигентен и бързо усвоява.
	„Неубедително, много неубедително!“, призна той сам на себе си. „Но е най-доброто, което мога да измисля. Надявам се да не събудя в него подозрения, че го подозирам!“
	— Добре тогава — неочаквано се съгласи Хрууз. — Да остане. И аз го харесвам, така че компанията му ми е приятна. Помислих, че може да му се е приискало да бъде сред свои и само заради това предложих да ти го върна. — Той помълча и до върши: — Благодаря ти, че си се загрижил за моята самотност.
	— А, няма нищо — махна с ръка Кикаха. Хрингдизецът определено не се държеше като някой, който иска да се отърве от Клифтън, за да не му пречи на някакви планове. От друга страна, ако Хрууз замисляше нещо коварно — защо ли би го направил? — той с лекота можеше да убие Клифтън, който не би могъл нищо да подозира и би станал лесна жертва.
	— Бих желал да се върна незабавно, за да се захвана с тези изследвания — каза хрингдизецът. — Просто изгарям от нетърпение да се справя с това предизвикателство.
	Той натисна един бутон на пулта пред себе си и стана от стола. И изведнъж стаята сякаш се изпълни със статично електричество. Хрууз продължаваше да се усмихва, от което лицето му не ставаше по-малко зловещо. Всъщност това изражение никога не се променяше и беше като застинала маска. Пипалцето на края на езика му неспокойно потрепваше, позата му недоловимо се промени. „Сякаш е лъв, подушил миризмата на своя съперник“, помисли Кикаха. „И е готов да защити територията си и да нападне натрапника“.
	Но хрингдизецът проговори с напълно спокоен глас.
	— Ти си прекалено подозрителен. Долавям, че по някаква необяснима причина вече си настроен враждебно към мен. Още не мога да разчитам точно човешките лица, нито да интерпретирам безпогрешно определени интонации в гласа, но ми се струва, че ти… как да се изразя?… ме подозираш в нечисти намерения. Прав ли съм?
	— Прав си — призна Кикаха, изтегли лъчеметът от кобура и го насочи към Хрууз. — Може да бъркам, че се съмнявам в намеренията ти. Ако е така, ще се извиня. Но залогът е прекалено висок, за да поемам подобен риск с теб. Така че ще постоиш затворен докато не реша какво да мисля за теб. Ще ти обясня всичко по-късно. — Той направи знак с лъчемета. — Знаеш къде са вратите за специалните клетки. Ще вървя непосредствено зад тебе. Не опитвай някоя лудория. Едно съмнително движение и ще се убедя, че си виновен.
	— В какво? — обади се Хрууз.
	— Върви, върви.
	И те тръгнаха към вратата. Вместо да се отправи по права линия към нея, Хрууз изви няколко стъпки наляво.
	— Спри! — заповяда с висок глас Кикаха.
	Хрингдизецът направи още две крачки, наистина спря и понечи да се обърне. Кикаха държеше пръст върху спусъка. Беше нагласил излъчваната мощност на стойност, значително превишаваща тази за парализиращ удар по човек. Знаеше че съпротивителните сили на Хрууз са много по-големи от тези на хората.
	Преди да е завършил извръщането си, Хрууз измърмори нещо на родния си език. И в следващия миг изчезна.
	Цели няколко секунди Кикаха остана като вкаменен от изненада. После излезе от вцепенението си и се плесна по челото.
	— Кодовата дума! Това мърмореше! О, Господи! Всичко е било предварително подготвено! Какъв замисъл! А-а, рядко ме преметват, но този път…
	Хрингдизецът беше поставил врата в средата на един от двата кръга на символа за вечността — подобен на цифрата осем, — изобразен върху мокета на пода. Озовавайки се в зоната на действие на вратата, той бе изрекъл паролата за нейното задействане и сега вероятно се намираше в подземната крепост на своята планета.
	Клифтън беше обречен. Хрууз щеше да го убие веднага.
	Кикаха се приближи до пулта за управление и обяви обща готовност. След това заповяда на Ашателон и Уематол да му се обадят от най-близкия пункт за връзка. Минута по-късно образите им се появиха на два от екраните пред него. Разказа им какво се бе случило. Новината ги разтревожи. Уематол, който се отличаваше от брат си по зелената лента върху челото, попита:
	— Какво смяташ, че ще направи?
	— Нямам представа — призна Кикаха. — Вижте какво! Той може всеки момент да се появи отново тук през една или друга врата. Може ли някой от вас да препрограмира този център така, че тук да има само една еднопосочна врата. Това би трябвало да го спре, ако опита да се върне.
	— И двамата знаем как да го направим — успокои го Уематол.
	— Тогава хващайте се на работа и го направете!
	Ашателон, който носеше аленочервена лента на челото и ботуши в същия цвят, се появи пръв. Малко по-късно в залата влезе и брат му. Още задъхан Ашателон каза:
	— Хрингдизецът може да е поставил врати навсякъде из двореца.
	— Знам това, но не можем да контролираме всички стаи. Или можем?
	— Да, но това ще ни отнеме известно време. Ако го направим, трябва да затворим сега съществуващите врати. Това би означавало, че не би могъл да изпращаш храна на баща ми, например. Не мисли, че съм загрижен да не умре от гладна смърт.
	— Освен това — допълни Уематол, — Хрууз може да е отворил врати дори в стените. А защо не и по таваните.
	— Първата ни грижа е подът на тази зала — настоя Кикаха. — Хайде сега да свършим работата.
	Те седнаха пред пулта. Кикаха извика командира на охраната и му разказа за някои от случилите се неща.
	— Искам да разпределиш хората си в патрулиращи групи, които да обикалят денонощно. Дежурства на три смени. Ако хрингдизецът се появи… застреляйте го!
	Съмняваше се, че Хрууз ще се върне тук скоро. Подозираше, че люспестият ще замине за Пещерния свят или поне ще се опита да го направи. Хрууз държеше на информацията за Създател-Разрушителя точно толкова, колкото и Червения Орк. Или поне така изглеждаше логично. Кикаха просто не знаеше по каква причина. Можеше само да предположи, че и хрингдизецът е способен да унищожи всички вселени без една. Това би го направило най-самотното от всички разумни същества, живели някога. Може би и той разполагаше със средства да се размножава чрез клонинг или да преструктурира някои от двойниците си в същества от женски пол. Това би му дало шанс за внасяне на известно генетично разнообразие.
	По-нататъшните разсъждения на тази тема бяха напълно безполезни. Сега приоритетите бяха по-различни.
	Той изпрати запис на съобщение до Манату Ворцион и извика куриер, който да го отнесе до вратата, която осъществяваше връзката с нейния свят. Тя можеше да измисли някаква идея, която би им била от полза при атаката на света на Хрууз. Кикаха не искаше пасивно да седи и да чака хрингдизецът да ги нападне. Светкавична атака бе неговото мото. Когато куриерът се върна и съобщи, че записът е бил успешно изпратен, двойниците вече приключваха с установяването на еднопосочна врата в командния център.
	— Тя с нищо няма да повлияе на работата на останалата техника тук — увери го Уематол.
	Когато се убеди, че тук повече няма какво да се направи, Кикаха отиде в апартамента на Анана. Там се влизаше през врата, дублирана с огромен контролен екран. Кикаха я извика. Екранът оживя. Той я видя да върви напред-назад непосредствено зад вратата. „Като пленена тигрица“, помисли си той. „И дори още по-красива. Мрази ме и е в състояние да ме убие, ако й се отдаде такава възможност“. Тази мисъл едва не го задави. Кой би могъл да предположи, че ще дойде ден, в който неговата любима би дала всичко, за да може да го разкъса на парчета?
	Поиска разрешение да влезе при нея. Тя спря да крачи и се извърна, а лицето й бе изкривено от гняв:
	— Докога ще продължаваш този цирк на вежливост и загриженост за мен? Нали ти си господарят тук? Можеш да направиш всичко, което пожелаеш!
	— Точно така — съгласи се той. — Но никога не бих ти причинил нещо лошо… засега. Известно време ще отсъствам. Сега нямам време да ти обяснявам ситуацията подробно, а и каквото и да ти кажа, ти няма да промениш отношението си към мен. И все пак някой ден може би ще разбереш защо постъпвам така.
	Беше дошъл с намерение да влезе при нея и да й каже някои неща очи в очи. Но сега промени решението си. Отиде пред друг екран на стената и се обади на Ашателон и Уематол.
	— Планът се сменя — извести ги той. — Ето какво трябва да направите веднага. Прехвърлете Анана в затворнически апартамент номер три. Изпратете й четири доверени жени от прислугата, прехвърлете достатъчно хранителни припаси и вода за нея и Червения Орк. Освободете с изключение на петдесетима души от охраната всички останали в платен отпуск. Тези, които оставите тук — а те трябва да са измежду най-доверените ви хора, — ще дежурят денонощно. Като приключите с това, затворете двореца, залостете вратите, заключете прозорците на долния етаж. Давам ви два часа и трийсет минути за всичко това. След това ми докладвайте. Бъдете готови да тръгнем за света на Зейзел.
	Двойниците понечиха да възразят, че времето е малко, но той завърши с „Направете го!“ и изключи екранът. Десет минути по-късно изпрати ново съобщение до Манату Ворцион с намерението да я държи в курса на събитията. После лично се убеди, че Анана е изпратена в затворническия апартамент, от който не можеше да се избяга. Когато изтече времето, което бе дал на Ашателон и Уематол, те се появиха на едноместни летателни апарати.
	— Да вървим — каза Кикаха и вдигна Рога до устните си.

	20

	Очакваха да намерят свят, съживен от Дингстет. Вместо това, той беше все така мъртъв, както когато го бяха напуснали. И все пак известни разлики имаше. Изглеждаше като че ли някой бе пробил път със сила през стена. Новата дупка извеждаше в голяма пещера, където имаше живи растения, дори и животни. Имаше обаче и още нещо: столове, маси, съдове, прибори за хранене, кухня и баня. Сигурно тук бе живял Дингстет, макар да не се виждаха никакви следи от борба.
	— Тук е бил Хрууз — заяви Кикаха — и е заловил Дингстет въпреки многото му капани. Никакъв финес и изтънченост — направо е минал през всички клопки, правейки ги на пух и прах. Това означава, че следващата ни спирка е светът на Хрууз.
	— О, Елитрия! — обади се Уематол. — А как ще се доберем до там? И ще бъде ли разумно доброволно да му се навираме в ръцете?
	— Не — отвърна Кикаха. — Изобщо не е препоръчително, ако държите да живеете вечно. Не мисля обаче, че ще имаме проблем да се прехвърлим там. Великата майка ни помага. Преди известно време тя ми разказа как бихме могли да го направим. Пътят ни натам е отворен.
	Те се върнаха на последния белег на стената, отбелязващ мястото, където бяха пристигнали тук. Кикаха изсвири с Рога три пъти. Манату Ворцион бе нагласила нещата така, че трикратното изсвирване в тази точка трябваше да бъде сигнал за нея да отвори врата към света на Хрууз. Кикаха нямаше и най-малка представа как тя щеше да направи това — важното бе, че може да го направи. Тя беше готова да използва всичките си знания, трупани само за нея в продължение на хилядолетия.
	След като предупреди — излишна предпазна мярка — спътниците си да бъдат нащрек, Кикаха ги повече през вратата. Попаднаха дълбоко под земята сред преплетени тунели, намиращи се далече от щаба на Хрууз. Използвайки детектора, който Манату Ворцион му бе изпратила чрез вратите преди няколко дни, Кикаха откри къде се намира възелът от врати и поведе групата нататък. Макар хрингдизецът да бе затворил комплекса, детекторът беше в състояние да долови остатъчните следи, а това беше достатъчно, за да се ориентират. Великата майка този път се оказваше на ниво.
	Мислеха че ще бъдат посрещнати с клопки под формата на експлозии, смъртоносни газове, вериги от врати, извеждащи в пустинни светове. Нямаше нищо подобно. Хрууз изглежда бе допуснал, че никой не може да проникне при него, ако той не му отвори врата за вход. Те намериха и претърсиха жилищните помещения на люспестия и след като не го намериха там, изправиха се пред входа за командния му център.
	Кикаха влезе пръв. Спря се, а другите се скупчиха край него. Всички гледаха петната засъхнала кръв по пода непосредствено пред главния пулт. Едва тогава Кикаха видя тялото на петдесетина стъпки от петната. Клифтън лежеше по лице. Изметнатата му ръка все още стискаше лъчемет. Изглежда Хрууз не бе успял напълно да го изненада.
	Кикаха отиде при тялото, забелязвайки че подът между него и мястото с размазаните кървави петна беше чист. Коленичи и сложи пръст върху шията на Клифтън. Никакъв пулс. Не бе и очаквал, че ще има. Клифтън беше само по пола, сандали и колан с кобур на него. На задната страна на лявата му ръка имаше дупка с обгорени краища, а в долната част на гръбначния му стълб имаше друга подобна дупка. Беше прострелян два пъти с лъчемет, настроен да убива.
	Обърна англичанина по лице. Двете дупки отпред съответстваха на онези отзад. Стана и каза:
	— Хрууз изглежда страшно е бързал. Не е имал време да се отърве от тялото.
	Той нареди на Уематол да отнесе трупа в някоя по-отдалечена зала и да го унищожи с бластерите на летателния си апарат. Тоанът сложи кислородната си маска и се захвана да изтегли тялото от командния център. Кикаха се върна при петната пред централния пулт. Наведе се да ги разгледа по-отблизо.
	— Клифтън изглежда е успял да стреля няколко пъти преди да умре. Струва ми се, че Хрууз е ранен. Но не чак толкова сериозно, че не може да се движи.
	Без да става, той разгледа края на петната. След малко възкликна:
	— А! Ето следа от отпечатък на предната част на ходило. Не е човешко! Но не е и на Хрууз! Трябва да е на Дингстет! Той е стоял близо до Хрууз, когато се е водила престрелката.
	Ашателон също се наведе да види сам. След малко стана и отговори:
	— Прав си. Но дали Дингстет е затворник или е с Хрууз доброволно?
	— Силно се съмнявам, че точно Дингстет ще се присъедини към Хрууз по свое желание.
	— Но защо Хрууз ще отвлича Дингстет? Ако Дингстет е изпълнил заповедите ти, всички данни за машината-създател са изтрити — каза Ашателон и се замисли. След малко извика: — Но разбира се! Мисля, че схващам. Изтрити са само данните в компютъра, ако Дингстет е възприел заповедта ти буквално. Но това не означава, че ги е изтрил и от собствената си памет!
	Кикаха кимна мрачно.
	— Издъних се! Трябваше да се досетя за тази възможност. Дингстет никога не би ми казал сам, че данните са дублирани и в неговата памет. Трябваше да го попитам директно. Но Хрууз се оказа по-умен. Кой знае, той може би е доловил пропуска ми още докато бяхме там. Но си е мълчал… по собствени съображения.
	— Той умира да си отмъсти — каза двойникът. — И е готов сам да направи това, което Червения Орк планираше: унищожение на всички вселени без една!
	— Не можем да сме напълно сигурни — отбеляза Кикаха. — Но най-вероятно си прав. Ще се върнем в двореца, но преди това ще се видим с Манату Ворцион. Ситуацията е крайно неприятна, но тя може да пожелае да се присъедини към нас. Мисля че Хрууз е вече в двореца. И ни очаква да го преследваме по петите. Може да сме го притиснали толкова силно, че да не е имал време да се подготви да ни посрещне както би искал. Да се надяваме, че е така. Както и да е, най-напред при Манату Ворцион.
	Дори да се изненада от неочакваното им посещение, гигантката не го показа. Но след като научи за развоя на събитията, тя каза:
	— Идвам с вас. Не съм напускала моя свят от много хилядолетия, но още не съм забравила да се бия. Трябват ми само няколко часа да се приготвя. Междувременно хапнете. Имате нужда и от храна, и от почивка.
	Така и не се разбра с какво се бе занимавала през времето докато я нямаше. Но когато отново се появи пред тях, беше облечена като пожарникар: главата й се намираше в прозрачен глобус, а на гърба й имаше кислородна бутилка. Торсът й бе пристегнат със система от ремъци, на които висяха поне дузина оръжия, някои от които бяха съвсем непознати на Кикаха. Четирима слуги, пристъпващи зад нея, носеха подобни за гостите.
	Тя наистина е като богиня на войната, помисли Кикаха. Никой древногръцки бог не би могъл да изглежда по-внушително. И веднага се почувства, че е поела командването в свои ръце. Това не се хареса на Кикаха, но той разбираше, че така е най-добре за всички. Пред хилядолетния й опит той изглеждаше като невръстно дете.
	— Следвайте ме — заповяда тя. Гласът й идваше през разговорна уредба, монтирана в шлема. — Ще отидем на едно място, където съм била само аз. Ще сложите костюмите като стигнем там.
	Всички се изкачиха по витата стълба в стаята й. Тя изрече кодовата дума. Огромното огледало, което тя наричаше глиндгласа, затрептя. Кикаха, който вървеше непосредствено зад нея, пристъпи през него и попадна в гигантска зала с множество врати. Нямаше време да се възхити на безценните произведения на изкуството, някои от които сигурно бяха на по двайсет хиляди години, нито да разгледа по-внимателно препарираните тела на мъже и жени, разпръснати в разнообразни пози, върху чиито лица бяха застинали различни емоции. През главата му мина смътната мисъл, че това биха могли да бъдат нейните врагове — намерили смъртта си по време на размирните времена. Какъв уникален спомен от миналото!
	Тя ги изведе в коридор, дълъг поне четиристотин стъпки. Малко преди да стигне до края му, тя зави във високата арка на вход. Зад вратата се простираше необятен хангар, където бяха подслонени стотици летателни апарати. По нейна заповед мъжете навлякоха защитното облекло. Сега се разбра, че в кобурите, висящи на техните ремъци има само познати оръжия: лъчемети, ръчни гранати, ножове. Гигантката им показа как да поставят глобусите върху металните пръстени около шията и как да ги фиксират в това положение с ключалките. Вътре в глобусите имаше микрофони за комуникация един с друг. Кислородният апарат се управляваше много лесно. От момента, в който бяха сложили глобусите, те дочуваха гласа й само в слушалките.
	Минута по-късно всички се намираха в летателен апарат с прозрачен корпус и малки оръдейни кули отгоре и отдолу. Тя им показа постовете и как да използват големите лъчемети, монтирани върху въртящи се площадки по цялата дължина. Това позволяваше да се насочи поразяващата им мощ във всяка точка от пространството. Двама от тях бяха инструктирани набързо да използват оръдейните кули. Накрая Манату Ворцион им показа шестте едноместни летателни апарати, пристегнати през равни интервали.
	— Те напълно приличат на тези, с които бяхте в света на Зейзел. Имайте готовност да ги използвате веднага щом се наложи.
	После седна на пилотската седалка и показа на всеки поотделно функциите на малкото прибори за управление на пулта. След това те се пристегнаха във въртящите се столове зад бластерите. Уематол беше на долната кула, Ашателон на горната, а Кикаха седна зад бластера на опашката. Той би предпочел да е пилот или поне в горната кула. Но Великата майка имаше друг поглед върху нещата. Тримата мъже имаха на разположение десетина минути за да се запознаят подробно с механизмите за управление на оръдейните кули и мощния бластер на опашката. Едва тогава Манату Ворцион вдигна апарата от поставката и внимателно го насочи покрай стената към задната част на хангара. Вратата, през която се прехвърлиха, беше по-особена от обикновените телепортиращи врати — тя не трептеше и беше напълно невидима.
	За миг се озоваха на височина, която според Кикаха бе не по-малко от пет хиляди стъпки. Слънцето беше ослепително ярко, синьото небе бе напълно чисто, а земята под тях бе покрита с безкрайни гори. Нищо не подсказваше къде се намират — можеха още да са в света на Манату Ворцион. Неочаквано се прехвърлиха под водата. Далече над главите им се виждаше слаба светлина. Минута по-късно отново летяха — този път в безлунна нощ.
	Прародителницата на всички умееше да скрива следите си от евентуалните преследвачи.
	Кикаха позна съзвездията. Беше ги виждал всяка нощ от двореца на Червения Орк. Летяха над Земя-2. Планът на предводителката им явно предвиждаше да нападнат отвън, а не отвътре.
	В ушите му се разнесе гласът на Манату Ворцион.
	— След две минути ще сме в двореца! Ако ви се отдаде шанс да заловите Хрууз жив, направете го! Той е съкровищница на знания, голяма част от които са ни неизвестни. Освен това е последният жив представител на своята раса. Може наистина да планира унищожението на всички живи същества по всички вселени. Не може да бъде осъждан за лудостта си, но и не може да бъде извинен… Ние, тоаните, не можем да го компенсираме за злото, което сме сторили на целия му народ. Но и не можем да допуснем чувството на вина или на съжаление към него да замъглява съзнанието ми. Ако се налага… убийте го!
	Измина една минута. И тогава тя извика:
	— Влизаме!
	Нощното небе изчезна. Намираха се в добре осветена и просторна трапезария за охрана и прислуга. Около четиридесет трупа на стражи, разсечени от лъчите на бластер, лежаха безразборно разпръснати. Три от четирите камериерки, натоварени със задачата да изпращат храна и вода в отделенията на Анана и Червения Орк, бяха паднали убити до една маса. Прекатурените столове и недоизядената хвана в чиниите показваха, че изненадата е дошла по време на ядене. Десетината останали стражи, от които нямаше и следа, бяха или избягали, или някъде се криеха, или бяха убити на други места.
	А в този момент алармените системи вече са предупредили Хрууз, че в двореца е дошъл неканен гост, мина през главата на Кикаха.
	Отворът за вратата на трапезарията беше достатъчен летателният им апарат да се промъкне, едва не остъргвайки стените с издадените навън оръдейни кули. Стени, под и таван бяха почернели от изпепеляващите лъчи на лъчеметите. Корабът им се промъкна в поредната грамадна зала. И тя беше обгоряла. На пода се виждаха изпечените или разсечени тела на още петима стражи.
	Кикаха дочу гласа на Манату Ворцион:
	— Четвъртата прислужница вероятно е била оставена жива, за да може Хрууз да я разпита. Той очаква да научи от нея кодовите думи, които ще му дадат възможност да прехвърли на Червения Орк и Анана каквото пожелае.
	Кикаха скръцна със зъби. Люспестият можеше да изпрати по този начин екплозиви или отровен газ. Размерите на телепортиращите врати, използвани основно за храна, правеше тази възможност реална опасност. Ако разполагаше с достатъчно време Хрууз сигурно би намерил начин и да ги разшири до степен да телепортира човешко тяло. Това в никакъв случай не можеше да бъде непосилна задача за него, стига да решеше, че тези хора са му необходими за нещо.
	Дори само обмислянето на тези възможности го накара да се изпоти. Той изпъшка. Богатото въображение можеше да бъде както божи дар, така и наказание.
	— …което може да е направил, преди да поднови разпита си на Дингстет — говореше Манату Ворцион. — Така че сега може да разполага с данните, необходими му да построи машината за създаване, макар да не е изключено все още да се опитва да ги изтръгне от Дингстет. Всичко зависи от колко време е тук и каква е ситуацията в момента.
	Корабът мина през поредната зала. Следите по стените и тавана показваха, че Хрууз сигурно бе нахлул тук с апарат с размерите на техния. След малко влетяха в нова широка, висока и дълга зала. Червения Орк явно бе строил със замах, макар че рядко даваше приеми. В центъра на тази зала се виждаше летателен апарат доста подобен на този на Манату Ворцион. Разликата бе, че неговият корпус бе заоблен отпред и отзад, а дъното му бе плоско.
	— Хрууз е продължил нататък пеша, защото коридорите са прекалено тесни за неговия кораб — обясни гигантката. — Не е искал да губи време, пробивайки си път със сила.
	Тя спусна корабът им на пода. Долната кула беше изтеглена навътре, а Уематол я напусна. Когато корабът застина неподвижно точно зад този на люспестия, тя нареди:
	— Освободете едноместните летателни апарати.
	А докато мъжете ги освобождаваха от нишите в стената на корпуса, тя се залови да разгледа кораба на Хрууз. Не се забави много. След малко се върна при останалите и обясни:
	— Вратата му изглежда е заключена. Ето какъв е планът ми. Разделяме се на две групи, за да извършим разузнаване. Кикаха, ти и Ашателон отивате към по-близката зала. Уематол, идваш с мен в по-далечната. Оттам се стига до командния център, ако ти, Кикаха, си ми описал правилно вътрешното разположение. Свържи се с мен веднага, ако ти потрябва помощ.
	Тя им каза кодовите думи, които отключваха двете врати на нейния кораб, както и тази за включване на централното захранване. Всеки, който изпаднеше в ситуация, в която се налагаше да търси спасение на кораба, трябваше да го направи без колебание и после да действа според ситуацията. Никой не биваше да има никакви проблеми с управлението му. Всички механизми и уреди бяха ясно надписани и с достатъчно прости функции.
	Кикаха пое заедно с Ашателон и го предупреди:
	— Знаеш ли, Хрууз може вече да се е омел от тук. И ако го е сторил, той вероятно е оставил бомба, достатъчно мощна, за да пръсне всичко това на атоми.
	— Ти умееш да внушиш кураж като никой друг, Кикаха — отговори тоанът. — Защо не запазиш за себе си своите радостни предчувствия?
	Кикаха се изсмя, макар и не с обичайния си ентусиазъм.
	В следващите двайсетина минути не особено старателно претърсване, те посетиха всички стаи и минаха по всеки коридор на първия етаж в източната част на двореца. Кикаха докладва по радиото за резултатите. Веднага след това в слушалките му се разнесе гласът на Манату Ворцион. Тя обясни, че двамата с Уематол се намират на втория етаж и в момента се непосредствено пред вратата на командния център.
	— Намерихме и четвъртата прислужница. Тялото й лежи в коридора. Покрито е с малки следи от изгаряне, очите й са изгорени, а главата й е отрязана. Явно е била жестоко изтезавана, преди да му каже каквото е искал да знае. Удивително смела жена, макар че е постъпила крайно неразумно, опитвайки се да опази тайната. Можеше поне да си спести болката. — Тя помълча и завърши: — Мисля, че е най-добре и вие да дойдете тук. Ще ви изчакам, преди да вляза в командния център.
	Когато Кикаха и партньорът му се добраха там, бластерите на Манату Ворцион вече бяха изрязали вратата на центъра от стената. Тя беше паднала напред и лежеше в залата. Повелителката се бе захванала да изрязва голям кръгъл отвор на трийсет стъпки странично на вратата. Диаметърът на дупката бе достатъчен, за да мине през него летейки на апарата си.
	— Кикаха и Ашателон, направете подобен отвор от другата страна и на същото разстояние от вратата като този.
	Те се захванаха със задачата. Малко по-късно чуха трясък от падането на нова част от стената навътре в залата. Скоро след това Кикаха заби летателни си апарат в кръга, който той и двойникът на Червения Орк бяха изрязали. Силата на удара щеше да го изхвърли от седалката, ако не бе пристегнал предвидливо с коланите преди това. Ходът му се оказа успешен — в стената се отвори втора дупка.
	Надникна предпазливо през нея, пазейки се от лъчемет или граната. В голямата зала се виждаха множество екрани на монитори и цели панели с контролни индикатори. Освен това вътре имаше и много машини, почти без изключение непознати за него. Той докладва какво вижда в неговата част от залата. Не се виждаше жива душа, но обясни, че няма друг начин да се убеди, освен да навре глава в отвора и да огледа всичко. Изпита облекчение когато Манату Ворцион му забрани дори да помисля за такова нещо. Тя саркастично се поинтересува дали е готов да му отрежат главата само за да докаже колко е смел.
	След това продължи:
	— В тази част от залата, която виждам, няма никого. И датчиците ми не долавят източник на човешка топлина вътре. Не мога обаче да изключа възможността той да е скрит зад някаква преграда. Когато дам сигнал, влизаме едновременно пред двата отвора. Както вече споменах, бих предпочела само да го раним, но това най-вероятно ще се окаже невъзможно. — Тя предупредително вдигна ръка във въздуха. После извика: — Сега!
	Кикаха стъпи върху педала на ускорителя. Летателният му апарат се стрелна с такава скорост през дупката, че гърбът му залепна във високата облегалка. В мига, в който премина през стената, той вдигна и завъртя носа така, че описа остър завой надясно. Главата му едва не обърса тавана, който се извисяваше на четиридесет стъпки от пода. Изправи машината и превключи на обратен ход. Забавянето бе толкова рязко, че тялото му опъна с все сила коланите напред.
	Ашателон бе влязъл по подобен начин, но наляво и сега спря точно пред Кикаха. Двамата бяха толкова близко един до друг, че носовете на апаратите им едва не се докосваха. Ашателон трябваше да спре по-ниско от Кикаха, но бе изпълнил маневрата недостатъчно прецизно. Нямаше време за укори. Кикаха бе зает оглеждайки за Хрууз. Но не го откри.
	Миг по-късно изсумтя, когато видя Дингстет проснат по лице зад масивна машина, поставена само на няколко стъпки от задната стена. Ръцете му бяха завързани на гърба. Пред машината минаваше кървава следа и свършваше под тялото му.
	Хрууз явно беше напуснал залата малко преди преследвачите му да нахлуят в нея, а може и да се беше телепортирал неизвестно къде. Противниците му очевидно го бяха прекъснали по време на разпита и той беше застрелял Дингстет.
	Едновременно с останалите Кикаха се приближи към конзолата, зад която лежеше Дингстет и слезе от апарата. Манату Ворцион нареди на Уематол да охранява откъм коридора пред командния център. Не искаше Хрууз да ги изненада като се върне през някоя друга врата. След това и тя дойде зад конзолата. Двамата мъже надничаха зад гърба й. Кикаха обръщаше Дингстет по гръб.
	Когато я усети да застава зад него, той вдигна поглед.
	— Прострелян е в рамото и в крака — обясни той. — Пулсът му едва се долавя.
	— Хрууз се е изнесъл оттук преди малко — каза тя. — Кръвта на Дингстет е още прясна.
	Кикаха понечи да се изправи. Странно чувство на загуба на ориентация мина през тялото му. Стори му се че плува във въздуха. Сякаш се намираше в свободно падащ асансьор. Съумя да се изправи и погледна през шлема на гигантката. Изненада се от нескритата уплаха върху лицето й. Тя отвори уста, но преди да успее да каже нещо, невероятен грохот я спря.
	В следващия миг подът ги удари през краката. Кикаха се заби в него, а той се огъна и разтвори покрай падналото му тяло. С някакво независимо действащо ъгълче на съзнанието си той зърна търкалящата се конзола да запраща настрани Ашателон, който част от секундата преди това бе стоял до нея. После нещо го удари в гърба и Кикаха загуби съзнание. Последното нещо, което запомни, бе дълбок тътен, последван от раздиращ слуха звук на помитаща всичко пред себе си лавина и сред целия този хаос тъничкия му глас, който немощно изписка.

	21

	Събуди се от болка. Главата му, носът му, вратът му, долната част на гърба му и десния му лакът страшно го боляха. Краката му от хълбоците надолу бяха безчувствено изтръпнали. Но не чак толкова, че да не усети тежестта, която ги натискаше надолу. Всичко което можеше да види през предпазния шлем, който сега бе покрит с фин слой бял прах, бе покритият с плочки под. Точно пред него имаше голяма пукнатина. Носът му се бе ударил в предната част на шлема. Той облиза устни и почувства вкус на кръв.
	В залата цареше тишина с изключение на едва доловимо стенание, идващо от някъде. Той извика. Отговори му тишина.
	Опита се да се претърколи, но краката му бяха притиснати в пода. Докато се мъчеше да се освободи, видя чифт зелени ботуши да стърчат от купчина циментови блокове, размесени с парчета от други материали. И те, както всичко останало в залата, бяха покрити с бял прах. Но една част от тях не бе толкова замърсена, и там се виждаше, че са зелени. Ашателон единствен от всички носеше зелени ботуши.
	Когато отпусна глава и я обърна надясно, той видя непосредствено пред шлема си метална греда от покривната конструкция паднала на един пръст от главата му. Откъснала се от гнездото, в което е била поставена, гредата вероятно го бе ударила през шлема. Силата на удара вероятно го бе запратила настрани и само по чудо бе избегнал да бъде смазан от гредата.
	Започна да се бори с онова, което го натискаше със силата на гигант през краката. След малко се задъха и се почувства изтощен. Поне беше успял да се премести на няколко пръста разстояние. А може би само така му изглеждаше.
	Почина си няколко минути без да помръдва и отново подхвана борбата. Спря едва когато видя огромните прашни светлосини ботуши на Манату Ворцион пред себе си. Гласът й изпълни шлема му.
	— Не се движи, Кикаха. Сега ще се опитам да вдигна тази греда от краката ти.
	Ботушите изчезнаха, След малко, след порой от изразителни думички и много пъшкане, тя задъхано призна:
	— Не мога да го направя. Ще отида да намеря летателния си апарат някъде из този хаос и ще се върна с него, за да го използвам като кран. Помня, че някъде в него трябва да има въже.
	Докато я нямаше, при Кикаха дойде Уематол. Той дрезгаво съобщи:
	— Тя ми нареди да почистя боклуците около гредата. Стой спокойно, Кикаха. Нищо не можеш да направиш без нея.
	— Да не мислиш, че не го знам — отвърна му Кикаха. Жадуваше за голяма чаша с ледена вода.
	Чу някакво стържене и отново дълго пъшкане. След малко Уематол обясни:
	— Има малка вероятност краката ти да не са счупени. Може би са били заровени под другите боклуци, когато гредата те е затиснала.
	— Вече започвам да усещам нещо в тях — обади се Кикаха. — Изтръпването започва да преминава.
	Гигантката долетя. Трябвало да разчисти маса отломъци преди да се добере до летателния апарат. Не беше нейният, но бе единственият, който бе успяла да намери. Тя помогна на двойника да приключи с разчистването върху и около масивната греда. След това прекара въжето под нея. Няколко минути по-късно успя да я повдигне достатъчно, за да може Уематол да издърпа Кикаха настрани. После се спусна на пода и слезе, за да прегледа Кикаха.
	Краката все още отказваха да му се подчиняват. Той седеше, опрял гръб на купчина отломки, а Манату Ворцион опипваше краката му през панталона. След малко му съобщи, че не изглеждат счупени, но ще трябва пак да го прегледа, когато той се съблече. После допълни:
	— Ашателон е мъртъв.
	— Това ме изненадва. Той изглеждаше роден да оцелява.
	— Времето се грижи никой да не оцелее.
	Кикаха вдигна поглед към онова, което бе останало от тавана. Беше се запазила само външната му част, а рухналият върху пропадналата среда горен етаж я беше запечатал като тапа. Тук-там изглеждаше като че ли всеки миг ще се досрути. Надупчената от тях стена беше паднала навън в коридора. Докато разглеждаше пораженията, сградата леко помръдна и пукнатините в останалите стени се разшириха. Таванът в далечната част падна с грохот в облак бял прах и образува грамадна купчина на пода, издигаща се до самата дупка, през която всичко се бе изсипало.
	— Може би трябва да се махнем оттук — предложи той.
	Преди тя да му отговори Уематол се върна от огледа на коридора.
	— Ние не сме на Земя-2!
	Кикаха и гигантката запитаха в един глас:
	— Как? Откъде знаеш?
	— Видях част от небето през малък отвор в тавана на коридора. Мисля, че от покрива е паднала каменна колона и е пронизала всички етажи. Не се вижда много, но напълно достатъчно… Небето е зелено!
	— Но това означава… — започна Кикаха.
	— Означава — довърши вместо него Великата майка, — че Хрууз е хванал целият дворец, а може би и част от околността, в телепортираща врата и го е прехвърлил в тази вселена. За това е била необходима много енергия. А и известно време за подготовка. Сигурно го е сторил още преди да дойде в тази зала с Дингстет. Когато дворецът е минал през вратата, той се е озовал във въздуха — случайно или нарочно, не знам — и просто е паднал. Едва ли е бил на голяма височина, защото иначе всички щяхме да сме мъртви.
	— Взе ми думите от устата — каза Кикаха. После се огледа. — Къде всъщност е Дингстет?
	— Или е заровен под тези купища отломки или се е свестил преди нас и си е тръгнал. Може да е бил замаян. Но с тези рани едва ли е стигнал далече…
	— Това създание е наполовина органична тъкан, наполовина електронни схеми. Потенциалът му за самовъзстановяване може значително да превишава нашия. Вижда ли се кървава следа, водеща навън от стаята?
	— Не — отвърна му тя. — Но Дингстет беше непосредствено до теб, когато дворецът пропадна. Не е изключено да го е ударила същата греда, с която ти така щастливо се размина.
	— А може да е по следите на Хрууз в търсене на отмъщение — предположи Уематол.
	— С ръце, завързани на гърба? — скептично се осведоми гигантката.
	— Анана! — сети се в този момент Кикаха. Опита се да стане, но краката му още не го слушаха. Доволен беше, че усеща как силата се връща в тях.
	Жената и двойникът се спогледаха, но никой не каза нищо. Те знаеха какво си мисли Кикаха: Анана е някъде в сградата на двореца, отделена от всички в своя апартамент. Единственият достъп до нея е през врата, но стената, в която се намира вратата, е затрупана.
	Същото се отнасяше и до Червения Орк. Но Кикаха не се безпокоеше за него.
	Манату Ворцион обаче показа по-голяма загриженост за съдбата на тоана.
	— Възможно е тази катастрофа да не ги е погребала — каза тя. — Нещо повече, не е изключено срутването на стените да им е дало възможност да напуснат стаите си.
	— Това е малко вероятно — обади се Уематол.
	— Но не е невъзможно. Както и да е, не можем да рискуваме с тези неща. Трябва да намерим Хрууз и да се убедим, че Червения Орк не се е изплъзнал на свобода.
	— А няма ли да потърсиш и Анана? — попита я Кикаха.
	— По-късно — отвърна Манату Ворцион. — Уематол, ела с мен. Съжалявам, Кикаха, но не можем да те чакаме да се възстановиш. Хрууз едва ли е останал в двореца по време на прехвърлянето му. По-скоро е използвал някоя друга врата, за да се върне в него след това. Едва ли би искал да изживее този шок. Честно казано, изненадана съм, че още не се е върнал в тази зала.
	— Той сигурно е някъде наблизо и ни дебне в засада — предположи Уематол и неспокойно се озърна.
	Великата майка реши, че трябва да свалят костюмите, защитните шлемове, раниците и кислородните бутилки.
	— Само ще ни забавят, а и се съмнявам, че ще бъдем атакувани точно с отровен газ — обясни тя решението си. Двамата с двойника свалиха ненужното, после препасаха ремъците с оръжията. Съблякоха и Кикаха и му помогнаха да препаше своя колан. В допълнение към оръжията, той окачи на колана си и Рога на Шамбаримен.
	Уематол свали миниатюрната радиостанция, която бе закрепена от вътрешната страна на шлемовете. Малките устройства лесно можеха да се пристегнат и на китките им.
	Въздухът беше прашен и ставаше все по-горещ. Дворецът вероятно се бе приземил някъде из тропиците.
	Той видя двамата да се отдалечават с летателния апарат. В него имаше две седалки една зад друга, а леката метална конструкция даваше възможност още да се закрепи малък двигател, оставяше място за неголямо багажно отделение и позволяваше да се монтират два въртящи се бластера. Великата майка пилотираше, а Уематол седеше зад нея. Кикаха имаше задачата да лежи зад купа отломъци и да охранява. Детекторът му за врати беше в малка торбичка, висяща на колана му. Манерката беше до него, а лъчеметът в ръката му трябваше да му помогне да се погрижи за Хрууз или Червения Орк, който и да се появеше пръв. Макар да мислеше, че зад него не може да се появи никой, той от време на време се оглеждаше и назад. Купищата развалини можеха да крият зад себе си някой отвор в стените, откъдето да може да се влезе.
	Беше тихо с изключение на рядкото поскърцване, разнасящо се от различни части на руините. Всеки нормален би трябвало да се махне оттук преди всичко да се е срутило, мислеше си Кикаха. Но от друга страна, никой нормален не би се озовал в тази каша. Още изпитваше остри болки по цялото тяло.
	Изглеждаше малко вероятно Хрууз да подслушва тяхната радиочестота, но най-добре беше да не рискуват. Бяха се договорили да използват радиото само в случай на абсолютна необходимост.
	Чувстваше се напълно безпомощен. Макар обикновено да беше доволен, че най-сетне е сам, сега копнееше да чуе човешки глас. Съзнанието, че дворецът всеки момент може да се срути до основи и да го погребе под себе си, караше времето да се разтегля като нажежена до червено жица. Ако станеше прекалено тънка, щеше да се скъса. Това щеше да се случи в мига, в който държащите се по някакво чудо над главата му парчета от горния етаж, щяха да пропаднат пред зейналата дупка в тавана.
	Ставаше все по-горещо и той се бе изпотил. За щастие безчувствеността на краката му изглежда най-сетне бе изчезнала напълно. И макар все още да го боляха, той се изправи на тях. Цялото му тяло трепереше, но силите му се възвръщаха. Отпи, без да икономисва, от манерката, която Манату Ворцион му бе оставила. Няколко минути по-късно напусна залата. Беше безполезно да стои тук. И то в момент когато Хрууз може би броди наоколо, въоръжен бог знае с какво.
	Първоначално придвижването му се бе сторило лесна работа. Макар останките от коридора да се бяха събрали в голяма купчина, издигаща се наполовина до тавана, той все пак успя да се промуши в свободното пространство между върха на купа и самия таван и да се спусне от другата страна. Сноп бледа светлина нахлуваше през дупката, за която Уематол беше споменал. Кикаха погледна, за да се увери сам. Не беше лъжа — небето наистина бе зелено.
	От другата страна на коридора имаше стая с размера на две бални зали в императорски дворец. Но в нея цареше пълен хаос. Пред Кикаха стояха най-разнообразни препятствия: парчета гипсови отливки, натрошена дървения, счупени и само паднали мраморни колони, остри късове от мрамор и статуи с размери, надвишаващи естествените. Много от отломките и изместените плочи стърчаха в пукнатини на пода подобно на оръдия в руините на крепост. Но освен тях се виждаха изпочупени крака на маси и столове, облегалки, извити метални и издънени дървени чекмеджета, натрошени бутилки, чиято изтекла течност придаваше на въздуха остра миризма, усукани и изпочупени полилеи, огънати рамки на картини със грозно зейнали дупки в тях. Прескачането и заобикалянето на всичко това го изтощаваше. Отново се изпоти. Потта му разми белия прах, покриващ цялото му тяло и проникнал дори в косата и се стичаше, щипейки в очите му. Помисли си, че изглежда като блед призрак с червени очи.
	От време на време изваждаше детектора на врати и го включваше. Индикацията се задейства около една дузина пъти. Но не можеше да извади Рога и да отвори вратите. Хрууз можеше да е наблизо и да го чуе.
	Великата майка бе казала, че двамата с Уематол ще изследват северозападния край на двореца. Там щели да се разделят и всеки да продължи търсенето поотделно. Когато решаха проблема с люспестия, щяха да се намерят един друг, използвайки радиото. Кикаха се насочи към същата североизточна част на двореца, но беше принуден да поеме по заобиколен маршрут. Въпреки неспирното катерене и спускане, краката му не се изморяваха, а напротив — наливаха се със сила.
	Когато най-сетне стигна до извисяващата се купчина отломки в далечния край на залата, той изглежда се беше поотклонил от правата линя. Манату Ворцион и Уематол вероятно се бяха изкачили на горния етаж през отвор в тавана. После сигурно бяха намерили подобна възможност да стигнат и до третия. За Кикаха нещата не стояха толкова просто — той даже не виждаше входа за следващата стая. Полезрението му се ограничаваше от най-близката купчина боклук.
	Той започна да се катери по нея, но от време на време пропадаше надолу. Свличащата се маса правеше шум. Близко до върха на купчината имаше отвор към нещо като тунел. Той изглеждаше като че минава през купа и стената, която по някакво чудо все още беше права. Кикаха използва малкото си фенерче, за да освети вътрешността на тунела, който се бе образувал по необяснима прищявка на разрушителната стихия. Две грамадни мраморни колони, паднали почти успоредно една на друга, но под малък ъгъл надолу, бяха пронизали стената, дупката в която бе запълнена от по-дребни отломки. Колоните не бяха плътно залепени, така че между тях имаше известна междина, която му позволяваше бавно да напредва. Този, издигащ се под ъгъл от десет градуса, „коридор“ беше частично запълнен, но все пак проходим. Придвижваше се, като освобождаваше място пред себе си, прехвърляйки отломъците зад гърба си. В другия край на тъмния тунел се виждаше светлина, не особено силна, но много по-ярка от полумрака, който цареше вътре. Кикаха чувстваше, че ако се измъкне в другата зала, той ще се озове на място, където дебнещият наоколо враг не би могъл да го очаква. И той още по-енергично пое напред.
	Макар да се стараеше да не вдига много шум, беше невъзможно да бъде безшумен. За миг си представи Хрууз как чака от другата страна, готов да простреля всеки, който излезеше от тунела. Не. Ако люспестият беше там, той щеше да стреля в мрака на тунела още при първия шум и щеше да разреже надве врага си. Освен това той, Кикаха, нямаше избор — той просто не можеше да спре и да се върне. А и откъде накъде щеше да го чака там люспестият? Та той нямаше представа за съществуването на този тунел.
	Когато подаде предпазливо глава от другия край на дългия трийсетина стъпки коридор, Кикаха установи, че се намира близо до върха на цяла планина отломки. По-голямата част от тавана на тази зала бе пропаднала и доколкото можеше да се разбере през дупката, дори част от третия етаж беше проникнала тук. Той внимателно огледа развалините в краката си. Ако изобщо имаше някой тук, той можеше да бъде само зад големия куп в далечния край на залата.
	Стиснал лъчемета в ръка, той внимателно се плъзна по гръб. Едва не изруга, притеснен от шума, който правеше. Когато стигна до дъното, издраскан, ожулен и кървящ от множеството малки рани, които на всичко отгоре го сърбяха от набилия се в тях фин прах, той изчака да види дали няма да бъде атакуван. Никой не се възползва от удобния момент. Кикаха закрачи, преодолявайки няколко по-малки купчинки, а после откри зад втората планина от отломки дупка в стената. Беше достатъчно голяма, за да пропусне през себе си танк с размерите на „Шърман“. По-скоро изглеждаше като че ли точно такъв танк я бе направил. Не можеше да си обясни по силата на какъв физически парадокс останалата част от напуканата стена още стоеше права.
	Надникна през дупката, после мина през нея. Над главата му имаше отвор, през който бяха пропаднали почти всички етажи. Тук долу, светлината бе колкото пред зазоряване. Но там горе беше много по-светло. Виждаше се много по-голям къс от зеленото небе, отколкото преди в коридора.
	И небесата в света на Нивата бяха със същия цвят. Възможно ли бе Хрууз да е телепортирал двореца в този странен свят, оформен като Вавилонската кула? И ако наистина го беше направил, тогава защо? Или… Не, безполезно да бе прави предположение от този тип.
	Куп греди и камънаци стърчаха от купа отляво на него. И в този момент той различи нещо да помръдва. Безформената маса, покрита с бял прах, можеше да бъде на човек. Той се взря по-внимателно и разбра, че тялото е с гръб към него. Но това можеше да е хитрост. Който и да бе това, можеше да го е чул и да се е престорил на труп или на смъртно ранен човек. И като чуеше приближаващите се стъпки на Кикаха, щеше да се обърне и да го застреля от упор. Може би.
	Кикаха намери малък заслон в руините, прицели се внимателно и стреля веднъж в непосредствена близост до главата на фигурата. Това би стреснало всеки, който не притежава абсолютен контрол над нервите си. Но фигурата не трепна. Кикаха изпълзя от дупката и много бавно се приближи по дъга към корниза, под който лежеше фигурата. Когато доближи на двайсетина стъпки от нея, той видя, че това не е нито Хрууз, нито Червения Орк. Беше Дингстет. С развързани ръце.
	Съществото беше спряло да кърви. И не бе оставило след себе си кървава следа. Кикаха все още не смееше да се приближи направо. Придвижи се още малко, но остана скрит наполовина зад купа отломки. Наведе се напред и докосна тила с цевта на лъчемета си. Създанието простена.
	— Дингстет! — обади се Кикаха.
	То промърмори нещо неразбираемо. Той го изтегли изпод корниза и го обърна по гръб. Прахът по кожата му не можеше да скрие множеството черни петънца. Следи от изгаряния? Понеже не беше в състояние да разбере неясния му говор, Кикаха се огледа, после се отпусна на колена и сложи ухо на устата на Дингстет. Макар тази позиция да го правеше особено уязвим, той остана в нея.
	— Аз съм… Кикаха — каза той с тих глас.
	— Хрууз… не повярва, че… — прошепна то.
	— Какво? Не те чувам.
	— Кикаха! Хрууз… когато казах… че нямам данни… в моя мозък… ме измъчва… не повярва… отвлече ме… но… Зейзел… би се гордял…
	— Ще повикам помощ — успокои го Кикаха. — Може да се позабави, но…
	Той спря. Очите на Дингстет бяха отворени. Пълната с диамантени зъби уста вече не помръдваше.
	Трябваше да наруши радиомълчанието. Манату Ворцион би искала да знае за това. Той веднага й се обади и тя веднага му отговори. След като изслуша какво се бе случило, тя каза:
	— Все още съм там, където ти казах, че отиваме. Ще изпратя Уематол да те потърси. Ако не те намери до десет минути, ще се върне при мен.
	Щом Уематол трябваше да го открие до десет минути, той явно щеше да дойде по въздух. Изминаха дванайсет минути и понеже Уематол го нямаше, той го повика по радиото. Двойникът не отговори.
	За сметка на това веднага се обади Манату Ворцион:
	— Изглежда нещо му се е случило. Давам му още две минути.
	Петнайсет минути по-късно той спря, за да даде на изморените си крака малко почивка. Когато се почувства по-силен стана и продължи напред. Малко по-късно излезе на голяма площадка. Тя също беше посипана с части от пропадналия покрив. Слънцето прежуряше през отвора в тавана, но вече беше подминало зенита си. Лъчите му проникваха през единия край на стаята, където една вита стълба покрай стената по някакво чудо бе останала неразрушена. Горната й част, лишена от перилата, стърчеше от върха на голяма купчина. Кикаха се изкатери там, не без подхлъзвания и с доста шум. Изработена от някакво твърдо дърво, стълбата изглеждаше стабилна. Той бавно се изкачи по нея, спирайки и оглеждайки се на всяко стъпало.
	Когато му оставаха само двайсетина стъпала, наложи се бързо да седне и да се хване на ръба й. Някъде наблизо нещо се стовари с шум, като че ли се изсипваше цяла Ниагара от твърди предмети. Стълбата се разтресе с такава сила, че едва не се откъсна от стената. Със стържещ звук тя се отдели от горната площадка. Наклони се навън, после се люшна обратно навътре и с трясък се заби в стената. Няколко от каменните блокове в зидарията се разместиха, а един-два дори паднаха. Изглеждаше, като че ли стената ще се разпука на парчета и ще падне заедно с него на стълбата. Или, че клатенето и удрянето на стълбата в стената ще я откъсне и повлече в руините трийсет стъпки под краката му.
	Макар да се бе вкопчил в края й, люшкането неудържимо го увличаше към външния край на стъпалата. Още няколко тласъка и той щеше да излети във въздуха, дори стълбата да не паднеше. Най-лошото бе, че сега виждаше само пред себе си. Прахът, излетял във въздуха след последното срутване, влизаше в очите му и задръстваше ноздрите му.
	Изведнъж всичко утихна. Като изчака да отминат и няколкото последни конвулсии на стълбата, Кикаха започна отново да е катери на четири крака. Конструкцията се беше отделила от стената, но все още нямаше наклона на Кулата в Пиза. Поне засега. Колкото повече се изкачваше той, толкова повече се отклоняваше върхът й от перпендикуляра и толкова по-силно ставаше скърцането.
	Вече се налагаше да се качва наклонен надясно, за да компенсира левия наклон на стъпалата. Хванал се с две ръце за най-горното стъпало, той бавно и предпазливо се изправи, пазейки равновесие, подвил десния крак повече от левия. Пред него се разкри гледка от втория етаж, сякаш някакъв титан бе изтръгнал стените на куклена къщичка. Подът беше извит по средата, поддал се под тежестта на изсипалите се върху него отломъци. Всеки момент щеше да се срути. Налагаше се да прескочи без никакво засилване близо осем стъпки празно пространство между стълбата и пода. Трябваше да се реши на това веднага.
	Другата възможност бе да слезе по стълбата, която се крепеше само благодарение на някакво вече продължаващо доста дълго време чудо.
	Той прибра лъчемета обратно в кобура. Трябваха му и двете ръце, за да се хване за края на пода, ако не съумееше да преодолее със скок междината до него. При нормални обстоятелства подобен скок с нищо не би го затруднил и нямаше никакво съмнение, че щеше да се приземи на пода и с двата си крака. Огледа се още веднъж, приклекна и пружинирайки отскочи напред. Тласъкът се оказа повече от достатъчен за стълбата. Тя се огъна, поддаде, пречупи се и горната й част падна, за да се забие в купищата долу.
	Макар полюшването на стълбата да бе направило скокът му малко по-дълъг, отколкото бе очаквал, Кикаха все пак достигна до края на пода. За миг коремът му бе на едно ниво с него, после той полетя надолу. Пръстите му се вкопчиха в неравния край и гърдите му се забиха в ръба. Той разпери мигновено лакти, за да се задържи по време на очакваното залюляване на тялото. После се изви с котешка пъргавина, преметна десния си крак и се изтегли през ръба.
	Дишаше тежко и би дал всичко, за да може да легне по гръб за минутка и да възстанови силите си. Но дървото под него се огъваше застрашително и той долавяше недвусмислените вибрации, които ясно показваха какво ще се случи в най-скоро време. Може би подът, претоварен от огромната тежест, се бе крепял малко под точката на пречупване и добавената тежест на тялото му бе капката, която бе предостатъчна.
	Той се изправи с мъка на крака и изтегли лъчемета си. Бързо се отправи към най-близката врата в северна посока и в този миг чу оглушителен трясък. Подът изведнъж се продъни. Кикаха едва не се плъзна по стремително увеличаващия се наклон, но успя все пак да скочи в отвора на вратата буквално в последната част от секундата. Изминаха още няколко ужасни секунди, по време на които той едва не бе повлечен от устремилата се надолу лавина. През отвора на вратата полетя цяла планина боклуци и я запуши с изключение на тесен процеп в горния й край. Кикаха се просна по корем върху наклона с цел да увеличи съпротивлението на тялото си и загреба с ръце отломките, които се носеха в посока на изчезналия под. Огромен облак прах се издигна зад гърба му и го заслепи.
	Без сам да знае как Кикаха успя да се изкатери през купа, задръстил вратата. Имаше чувството, че тича по земя, която бяга под краката му в противоположната посока. Когато се плъзна в основата на купа от вътрешната страна, той изведнъж се озова по лице на пода в някаква стая. По-голямата част от отломките вече бяха полетели там, откъдето той бе дошъл. И съвсем изненадващо той усети, че седи на прага на вратата и краката му се клатят под него. Подът на стаята, която бе очаквал да стане негово убежище, също пропадаше.
	Кикаха се изтегли настрани от ръба, скочи на крака и спринтира нагоре по увеличаващия наклона си под. Другият му край изглеждаше закрепен за стената отсреща, но това едва ли щеше да продължи дълго. Прескачайки плъзгащите се срещу него късове мазилка и зидария и заобикаляйки на скорост по-големите от тях, той се мъчеше да се добере до входа на стаята, от другата страна. Но не успя. Оглуши го нов трясък и той полетя в стаята под краката му. Инстинктивно се приземи на крака, изтърколи се по поредната грамада от отломки и спря, напълно замаян и останал без дъх, проснат върху задната част на облегалката на един диван. Беше истинско щастие, че не бе погребан под руините.
	Пропадналият под бе рухнал край него. Съвсем за малко се бе разминал за пореден път със смъртта. Но се чувстваше като умрял.
	Загуби престава за времето. Едва когато дойде на себе си осъзна колко много места по тялото му го болят и това го удиви. Все пак стана. Продължаваше да стиска лъчемета в ръката си, а и торбата с Рога необяснимо как все още висеше на колана му. Тръгна напред през спускащия се върху всичко облак прах. Кашляше му се, но потисна това чувство. И изведнъж чу прокашляне някъде пред себе си.
	Застина на място. Смътно различима фигура се движеше сред праха някъде пред него. Изглеждаше като увиснала във въздуха на няколко стъпки от пода. Уематол в летателни апарат? Вместо да го извика, Кикаха се скри зад малък куп и насочи лъчемета си към обекта. Никога не приемай нищо за дадено — това беше правилото, което рядко си бе позволявал да забравя.
	В другата стая се чу изтрополяване. Нов облак прах обви фигурата, така че тя почти изчезна. Кикаха напрегнато се взря към мястото, където я бе зърнал. Очите го смъдяха и сълзяха. Ако това не беше Уематол, трябваше да бъде Манату Ворцион. А може и да бе Хрууз, ако бе успял отнякъде да намери летателен апарат.
	Зачака. Измина цяла минута. Тогава се разнесе изненадващ втори трясък. Последваха четири не толкова силни удара. Облакът се сгъсти, ако това изобщо беше възможно. Кикаха хвана носа си с два пръста и задиша през уста, за да не кихне. Но усещаше, че някъде дълбоко в носа му се заражда кихавица, която няма да може да потисне. В същия миг някой в другата стая силно кихна. Последваха звучни издухвания на носа.
	Въпреки че героически се съпротивляваше до последния момент Кикаха кихна също.
	Макар в този момент изобщо да не му бе до предпазни мерки, в последния момент той напипа с ръка голям къс от зидарията. Хвърли го с всички сили вдясно от себе си. Ако отломъкът издаде някакъв звук, Кикаха така и не го чу. Собственото му изкихване заглуши всичко в ушите му. Противно на очакванията му не последва никаква реакция. Нито се чу глас, нито лъч от лъчемет разсече облака.
	Не можеше да чака докато въздухът се изчисти. Противникът му — ако това беше противник — можеше да разполага с детектори на човешка топлина, или да бе сложил очила за нощно виждане. Най-сетне той можеше да се вдигне във въздуха толкова високо, че да види всеки в залата, когато прахът се спуснеше на пода.
	Кикаха запълзя енергично настрани от купчината, зад която се бе скрил, опитвайки се да го направи безшумно и придържайки се максимално близко до пода. „Най-доброто, което мога да направя“, помисли си Кикаха, „е да скоча и да избягам от тази стая максимално бързо“. Но той добре разбираше, че не може да направи това, заради шумът, който щеше да вдигне и опасността да се препъне в невидимите препятствия по пода. На всичко отгоре не знаеше в каква посока се намира изходът.
	Когато почувства, че пред него има нова купчина отломки, той приклекна зад нея. По дяволите радиомълчанието! Обади се. Манату Ворцион се отзова веднага, макар и с доста по-тих глас от обикновено.
	— Какво искаш?
	— Още ли си на същото място? — прошепна Кикаха. Питам, защото тук има някой, който се придвижва във въздуха почти до мен. Прахът ми пречи да разбера кой е.
	— Не съм аз. А Уематол би ти отговорил, ако можеше. И все пак преди да стреляш увери се, че не е той.
	— Край.
	Кихаха опипа слепешката с ръце и събра няколко по-едри къса гипсови отломки. Хвърли ги в праха пред себе си. Но неизвестният не пожела да стреля по източника на шума. Може би вече се бе издигнал нависоко и сега чакаше да види целта си.
	Това трябваше да е Хрууз.
	Той се изправи и тръгна към далечната стена. След няколко крачки скочи настрани. Нещо мокро бе паднало на лявото му рамо. Той опипа мястото с дясната си ръка. Трябваше да приближи пръстите си до очите, но видя потъмнял от нещо прах и почувства лепкава течност.
	Да не валеше кръв?
	Вдигна поглед нагоре. Прахът вече беше започнал да се спуска. Не след дълго щеше да види какво имаше там, където допреди малко бе имало само таван. Още повече, че там бе и по-светло.
	Той отново тръгна, после пак спря. Чу тих стон. Вслуша се внимателно за миг и пристъпи пробно крачка-две напред. И веднага отскочи като пружина настрани. Нещо тежко се удари в пода пред него. Бавно и колкото можеше безшумно той се приближи към мястото, откъдето се бе разнесъл удара. Не бе изключено да бе някакъв номер, но Кикаха се съмняваше в това. Ударът много приличаше на падане на човешко тяло върху под. Камък или дърво биха издали много по-различен звук. А ухото му безпогрешно бе доловило нещо меко и податливо — звукът на смазана плът и натрошени кости.
	Накрая видя какво беше. Наистина се оказа Хрууз. Беше паднал по гръб, а очите му бяха отворени. Изпод тялото му излизаше струя кръв, сякаш Смъртта бе постлала червено килимче за своя клиент. Здравият череп се бе спукал. Приближавайки с всички предпазни мерки се към трупа Кикаха видя, че лявото му бедро бе превързано със широк бинт. Кракът бе изцапан от стеклата се от раната кръв. Изглежда Клифтън наистина бе успял да простреля люспестия, преди да загине сам. Хрууз се бе превързал набързо преди да отвлече Дингстет и да нападне замъка. Сигурно е изгарял от желание за мъст. Не е могъл да чака миг повече — просто е трябвало да атакува, независимо от раната си. Изглежда постепенната загуба на кръв бе отслабила дори неговия организъм до степен да падне от летателния си апарат.
	Последна точка в полза на Клифтън.
	Обади се да съобщи на Манату Ворцион новините.
	— Много жалко, че не успяхме да го заловим жив — въздъхна тя. — Истинска съкровищница на знания и последен от своята раса при това. Но от друга страна изпитвам облекчение, че вече не представлява заплаха за нас. Между другото вече виждам пейзажа около двореца. Сега мога да ти кажа, че Хрууз е телепортирал не само сградата, а и поляните и градините наоколо. Картина на пълна разруха наистина. Предполагам, че Хрууз е телепортирал себе си и Дингстет на място извън двореца. Съмнявам се, че е съжалявал, че не е вътре в момента на приземяването му. След това е влязъл, за да приключи с всички ни.
	— Вече можем да потърсим Анана и Червения Орк — напомни й Кикаха.
	— Разбирам желанието ти — отговори му тя, — но първо трябва да намерим Уематол.
	Поговориха още няколко минути. Тя му съобщи, че започва търсенето от североизточния край на двореца. Той трябваше да се насочи към нея с единствената задача да открие двойника. Щяха да поддържат непрекъснат радиоконтакт и през пет минути да се информират къде се намират в момента.
	Кикаха изключи връзката. Летателният апарат се рееше петдесет стъпки над главата му. Просто нямаше как да се добере до него. Сви философски рамене и отново започна да се катери и спуска през планините отломки. Накрая намери изход, който не беше изцяло затрупан с боклуци. Близо до центъра на следващата стая видя човек, подпрял се в полумрака на паднала и счупена колона. Насочи фенерчето си към мъжа. Беше Уематол, който не помръдваше, а очите му бяха затворени. Дори слоят прах не можеше да скрие аленочервените му ботуши и лента през челото. Гръдният му кош бе покрит от прах, просмукан с кръв. Лъчеметът му не се виждаше и единственото му оръжие бе кинжалът в канията.
	— Уематол! — извика Кикаха.
	Гласът му отекна от стените. Двойникът не помръдна.
	Кикаха вдигна радиото до устните си, после реши да провери в какво състояние е Уематол, преди да се обади. Приближи се до тялото, наведе се и го повика по име.
	В следващият миг десният крак на Уематол изби лъчемета от ръката на Кикаха.

	22

	Кикаха едва не се вцепени от изненада — нещо, което му се бе случвало много рядко в живота му, — но бързо се съвзе. Хвърли се върху човека пред него, мушвайки в лицето му с тънкото си като писалка фенерче.
	Тоанът извади дългия си кинжал и се надигна. Кикаха сграбчи китката на ръката с кинжала. В същото време другата му ръка застрашително се насочи към лявото око на нападателя. И щеше да го прониже до мозъка, ако тоанът не бе извърнал леко глава. Фенерчето се плъзна по външната страна на окото му, разсече кожата и се плъзна без да му навреди повече. Кикаха пусна вече безполезната вещ и изви лявата китка на Повелителя. В същото време изви тялото си настрани, за да не му даде възможност да забие коляно в слабините му. Но макар да се опита да извие китката със сила, която би трябвало да я счупи, той успя да я завърти само на половин оборот, което не беше достатъчно. Този мъж действително беше силен. И все пак кинжалът издрънча на земята.
	Кикаха се изви назад и дръпна с все сила противника си напред, премествайки баланса на тялото си така, че да го завърти в дъга. Но той го изненада, като не се противопостави. Позволи на Кикаха да го засили като чукохвъргач и да го запрати встрани от себе си. Излетя на десетина стъпки, падна, ловко се претърколи няколко пъти върху земята и пъргаво скочи на крака като пантера.
	Кикаха се бе опитал да развие атаката си още по време на падането му. Повелителя се хвърли за лъчемета си, който се оказа скрит между две малки купчинки. Кикаха мигновено смени посоката си, за да му попречи. Повелителя се наведе и тичешком взе оръжието. Кикаха го настигна, скочи и заби двата си крака в хълбоците му. Мъжът изненадано извика и падна. Но не изпусна оръжието, а само се плъзна напред по лице.
	Макар и Кикаха да бе загубил равновесие и сам да бе паднал на пода, той бързо се изправи. Повелителя се обърна. От дълбоките драскотини по лицето, гърдите и корема му се стичаха струйки кръв. В следващия миг той вдигна лъчемета. Миг преди да натисне спусъка, ножът на Кикаха зловещо избръмча. Острието му се заби на близо инч в левия бицепс на мъжа и той изпусна лъчемета. Хвана дръжката на кинжала с дясната си ръка и го изтегли. После се изправи на крака с изумителна лекота. Наведе се и посегна с ранената лява ръка за лъчемета.
	Изревавайки разгневено, Кикаха скочи напред и отново заби едновременно и двата си крака, този път в гърдите на своя противник точно в мига, когато той се изправяше. Лъчеметът успя да стреля само веднъж и виолетовият му лъч разсече полумрака. Остра болка опари лявата китка на Кикаха. Миг по-късно оръжието отново издрънча на пода и се плъзна по него. Въздухът излезе от дробовете на Повелителя със свистене и той залитна назад. Кинжалът излетя от другата му ръка, когато той замахна с нея, опитвайки се да запази равновесие. Не можа и падна по гръб.
	Кикаха беше съумял така да се извърти след удара, който беше нанесъл, че вместо да падне по гръб, се приземи приклекнал. Но реши, че не бива да губи време в опит да вземе кинжала. Надявайки се да се справи с врага, докато още беше на земята, уязвим срещу почти всякаква атака, той се затича към него. Повелителя скочи на крака, сякаш повдигнат във въздуха от невидима ръка. Държеше нещо и го запрати в посока към Кикаха.
	За миг Кикаха загуби ориентация. Мозъкът и тялото му престанаха да чувстват. Камъкът беше излетял от тъмнината и без да му остави никакво време за реакция, се бе забил в челото му. Кикаха спря атаката си. Някакво непокътнато ъгълче на съзнанието му регистрира падналия в краката му окървавен мраморен отломък. Фактът, че ударът не го бе оставил на място убит или най-малкото загубил съзнание, говореше, че и силите на Повелителя се бяха изчерпили. А може би засилването не се беше получило.
	Състоянието му беше тежко. В допълнение към това, намираше се в по-неизгодна ситуация, понеже Повелителя беше вдигнал от пода кинжала. Но и той дишаше на пресекулки, а от раната на ръката му течеше струйка кръв.
	Кикаха избърса с неуверена ръка кръвта от челото и клепачите си. Трябваше му още малко време да възстанови и дишането си и пак можеше да атакува.
	— Червени Орк! — каза той, поемайки си въздух на големи глътки. — Как успя да избягаш? Какво стори на Уематол преди да му отнемеш ботушите, лентата и кинжала?
	— Заблудих те, нали? — успя да се усмихне Повелителя.
	— Не за дълго.
	— За мен беше достатъчно дълго. Преди да научиш как се измъкнах от килията, ще ми разкажеш ли какво става тук?
	Беше очевидно, че Червения Орк се опитва да отложи с още малко продължението на схватката, за да си поеме дъх. Кикаха нямаше нищо против. И той можеше да се възползва от краткия отдих. А и изведнъж осъзна, че е време да се обади на Манату Ворцион. Тя щеше да долети веднага. Разбира се, ако успееше да го намери. Но когато повдигна ръката, на която беше пристегната радиостанцията, той установи, че устройството вече не е там. На негово място имаше дълбока рана от изгаряне. Единственият изстрел на Червения Орк с лъчемета беше попаднал върху каишката и бе отнесъл малко кожа заедно с нея. Истински късмет, че не бе прерязал и китката му.
	Загубата на радиото не влошаваше положението му. Той не се нуждаеше от помощта й и щеше да бъде безкрайно разочарован ако тя, а не той, убиеше Червения Орк.
	Дишането му започваше да става по-равномерно.
	— Хрууз пренесе целия дворец в друга вселена — обясни накъсо той. — В света на Нивата, доколкото мога да се ориентирам. Останалото лесно можеш да съобразиш. Сега е твой ред.
	Докато разговаряха той се бе огледал, надявайки се да види къде се бе плъзнал лъчемета. Не го видя.
	— Така ли — проточи Червения Орк. — Това било, значи. А хрингдизецът още жив ли е?
	— Не. Успя ли и Анана да избяга с теб?
	— Не знам. Мога да говоря само за себе си. Аз можах да изпълзя от моята килия, след като всичко наоколо се срути. Загубих доста кожа, провирайки се през невероятно тесни дупки. После видях Уематол да лети наблизо. Скочих върху него от една купчина отломки и го съборих от апарата. Той за нещастие продължи да лети. По време на схватката ми с Уематол, лъчеметът му изпадна през една дупка в пода и после не можах да го намеря. Извих му врата, обух ботушите му, сложих си лентата и взех кинжала. Заблудих те достатъчно дълго, за да се приближиш наблизо. И ето ме пред тебе, готов да сложа последна точка на сагата за Кикаха.
	— Ще видим какво ще стане. Какво те кара да вярваш, че можеш да ме победиш? Ти си по-низш от мен, макар да си Повелител, а аз — леблабий.
	— Какви глупости говориш? — извика Червения Орк.
	— Та нали именно ти трябваше да ме използваш, за да получиш достъп до света на Зейзел, след като си търпял провал след провал в продължение на хилядолетия. И пак аз бях онзи, който измами Дингстет и го уговори да пусне всички ни. На тебе ти липсваше въображение да се сетиш да историята с духа на Зейзел. Не бях ли аз онзи, който пожали живота ти и те заключи в килия в този дворец? Още щеше да си в нея, ако Хрууз не бе объркал всичко с това телепортиране на целия дворец. Какво тогава те кара да смяташ, че си по-добър от мен?
	— Ти си леблабий — потомък на раса изкуствено създадени от нас, тоаните, хора. Създадени в нашите лаборатории! — изкрещя Червения Орк. — И си по-низше същество от мен, ако не заради друго, най-малкото поради това, че ние направихме твоите предци по-низши от нас. Направихме ги по-малко интелигентни от нас, не така силни и не толкова бързи! Да не ни смяташ за идиоти да създадем равни на нас същества?
	— Е, това което казваш, може правилно да отразява положението на нещата в самото начало — отвърна му Кикаха. — Не знам дали си чувал, но има едно нещо, наречено еволюция. така че ако аз съм по-нискостоящо от теб същество, кака стана така, че убих толкова много Повелители и се измъкнах от всичките им клопки и капани? Защото ме наричат „Хитреца — Убиец на Повелители“?
	— Ти вече си убил твоя последен Повелител! — изръмжа Червения Орк. — Отсега нататък мен ще ме наричат „Убиеца на Кикаха“.
	— Има една стара земна поговорка: „Голям залък хапни, голяма дума не казвай!“. Приготви се да ти напъхам и залъка, и думата в устата — предупреди го Кикаха.
	Той виждаше, че Червения Орк се приближава към един от прословутите си пристъпи на ярост, който със сигурност щеше да изкриви способността му за обективна преценка. А може би той само се преструваше, че побеснява от ярост, за да се почувства противникът му по-уверен.
	— Знаеш ли, доволен съм, че кинжалът е в теб! — каза му Кикаха. — Това ще ти даде необходимото предимство, за да бъде схватката малко по-равностойна!
	— Жалък леблабий! — изкрещя тоанът.
	— Колко още ще стоиш там и ще ме замерваш с думи като десетгодишен сополанко? — осведоми се със студен глас Кикаха. — Хайде, опитай! Атакувай ме! И ще видиш какво ще получиш!
	Червения Орк изкрещя и се хвърли срещу Кикаха, който неочаквано се наведе и вдигна мраморният къс, който го бе ударил в челото. Изви тялото си като професионален бейзболен питчър*, за какъвто се бе подготвял още в колежа. Беше се прицелил в гръдния кош на тоана. Но Червения Орк замахна с кинжала и камъкът улучи острието. Оръжието излетя от ръката му. Нямаше съмнение, че и я бе парализирало, макар и за кратко. Възползвайки се от моментното си предимство, Кикаха изрева боен възглас и скочи върху него. Червения Орк опита да избегне атаката, но Кикаха се заби с цялата си тежест в противника си, обхвана с двете си ръце дебелата му шия и го принуди да залитне назад. Тоанът се опита да направи „меча лапа“ — удар с отворени длани през ушите на врага, който спуква тъпанчетата и предизвиква силна болка. Кикаха наведе глава и ударът се получи по темето на черепа му. Главата му звънна, но той притисна тоана още по-плътно до себе си и му нанесе удар с глава (така и не разбра кой остана по-замаян след него), след което впи зъби в шията на Червения Орк.
	[* играч в бейзбола, който хвърля топката срещу батъра — Бел.пр.]
	Тоанът падна назад по гръб и пое удара с Кикаха върху себе си. Това наклони за момент везните на страната на Кикаха. Въздухът буквално излетя, изсвирвайки навън от гърдите му, и за известно време той трябваше да решава сложната задача да се бори с Кикаха и едновременно с това да възстанови дишането си. Кикаха усети, че идва неговия ред да изпадне в пристъп на ярост. Пред очите му падна червена пелена, макар че не бе изключено това да бе неговата кръв или тази на тоана. Въпреки временното затруднение, в което бе изпаднал, Червения Орк успя да се превърти на пода заедно с вкопчения в него Кикаха и така двамата се претърколиха, докато телата им не опряха в една от близките купчини. Кикаха бе забил зъби във вратната вена на Повелителя и стискаше челюсти с все сили. Не разчиташе да я прегризе. Не беше острозъба човекоподобна маймуна, за да направи това, но можеше да спре притока на кръв.
	Тялото му притискаше лявата ръка на Червения Орк към себе си толкова силно, че в продължение на няколко секунди той не можа да я изтегли. Но дясната му ръка беше свободна и той я вдигна над главата на Кикаха, с извит показалец. Пръстът се заби дълбоко в дясното око на Кикаха и после той го дръпна към себе си. Окото на Кикаха изскочи и увисна на очния си нерв. До момента не бе усетил другите си болки — яростта му ги правеше да изглеждат незначителни. Но тази болка прониза червената пелена, която се бе спуснала над него.
	Въпреки това той не изпусна вената от зъбите си. Тогава Червения Орк заблъска главата му с ръба на дланта си. Това замая Кикаха до такава степен, че той разтвори челюсти и се изтърколи настрани. Някак смътно усети, че очният нерв се бе скъсал. Когато спря да се търкаля, изчовърканото му око — сплескано и с изтекла очна течност — го гледаше безизразно на няколко инча от другото му око.
	Гледката му вдъхна нови сили. Изправи се в същото време, когато стана и Червения Орк. И го нападна моментално. Червения Орк се обърна, за да отблъсне атаката. Но полетя назад, защото главата на Кикаха се бе забила в корема му. Кикаха падна заедно с него, но протегна ръка и сграбчи тестисите на тоана. И докато Червения Орк се извиваше в агония, Кикаха стана и скочи върху падналия си противник с двата крака. Няколко ребра изпукаха и тоанът изпищя.
	Това трябваше да сложи край на схватката. Но Червения Орк не бе онзи, който можеше да бъде спрян от силна болка и няколко контузии. Докато се бореше с болката, ръката му машинално се стрелна и сграбчи Кикаха за глезена. В следващата секунда той дръпна със сила, каквато изглеждаше невъзможно, че още може да притежава. Кикаха падна назад, но се изви в последния момент, за да не се сгромоляса направо по гръб. Така че полетя върху пода с рамото напред. Червения Орк бе успял да се полуизвърне, а ръката му продължаваше да стиска крака на Кикаха със страхотна сила. Кикаха седна, избра един от пръстите и го изви до упор назад. Костта изпука, тоанът отново изпищя и пусна крака му. Кикаха се изправи на колене и заби юмрук в лицето на тоана. Хрущялът изпращя. От ноздрите му потече кръв. И въпреки това, подчинявайки се на някакъв инстинкт, той автоматично замахна и улучи с юмрука си брадичката на Кикаха. Ако Червения Орк не бе загубил толкова сили, точното му попадение би нокаутирало Кикаха. Сега само главата му отново звънна. Когато замайването му попремина, той видя, че Червения Орк за пореден път става на крака. После, клатейки се, се изправи над Кикаха.
	— Не можеш да ме победиш — изграчи той. — Ти си леблабий, а аз съм Червения Орк.
	— Голяма работа. Аз пък съм Кикаха.
	Гласът му прозвуча неубедително, но той се претърколи настрани, а тоанът залитайки го последва. Червения Орк спря, когато видя кинжала на пода, после отиде до него и го вдигна.
	— Ще ти отрежа топките, както отрязах онези на баща ми — каза той — и ще ги изям сурови, точно както изядох неговите.
	— Лесно е на думи — отвърна му Кикаха. — Не разбираш ли, че онова, което си сторил на толкова много хора, но особено това, което направи с Анана, винаги ще ми дава сили да те нападам, независимо как ще се опиташ да ме спреш.
	— Добре, време е да приключваме с тази история, леблабий. Глупаво е да ти давам надежда, че някога ще можеш да ме победиш. Сега ще умреш.
	— Някога. Но не сега.
	— От това няма да избягаш — помаха с кинжала тоанът.
	Гледайки изкривеното от агонизираща болка лице на своя враг и присвитата му поза, Кикаха си помисли, че би могъл да обикаля около Червения Орк, докато той падне от изнемощение. Страхуваше се обаче да не падне той сам пръв.
	В този момент ръката му неволно докосна торбата, в която носеше Рога. В гнева си напълно бе забравил за него. Извади го и го хвана за единия край като тояга. Шамбаримен едва ли си бе представял някога, че инструментът ще бъде използван точно по този начин. Но щеше да свърши работа. Кикаха бавно пристъпи към Повелителя.
	— Ще се говори, че си използвал нож, за да убиеш невъоръжен човек — каза той.
	— Искаш да го хвърля, така ли? Но нали никой така и няма да стане свидетел на тази схватка. Жалко наистина. Тя би трябвало да се увековечи в ода. Може би така и ще стане. Но имай предвид, че аз ще съм този, който ще разкаже на другите как се е развила схватката.
	— Винаги си бил най-обикновен страхлив лъжец — въздъхна Кикаха. — Добре, използвай кинжала. Уверявам те, името ти няма да се забрави. Ти ще останеш в историята като единственият човек в историята, убит от Рога.
	Червения Орк не каза нищо. Той пристъпи към Кикаха с ножа. Мушна с него, но Рога го удари през китката. Все пак Червения Орк не го изпусна. Той отново атакува с него и този път острието проникна в гърдите на Кикаха. Раната се оказа много плитка, защото Кикаха съумя за хване ръката с кинжала а с другата нанесе кънтящ удар по главата на Червения Орк. Повелителя изтръгна със сила ръката си, отстъпи за няколко секунди и отново нападна.
	Този път използва свободната си ръка, за да се пази от Рога. И пак мушна с дясната. Кинжалът разсече предмишницата на Кикаха, но той свали Рога и го вдигна рязко, забивайки разширения му край в брадичката на Червения Орк. Макар явно да бе замаян от удара, Червения Орк успя да прекара острието на кинжала през рамото на Кикаха и да разреже ръката, държаща Рога. Кикаха го изпусна и той издрънча на пода.
	Червения Орк бързо пристъпи напред, за да се възползва от ситуацията. Кикаха отстъпи.
	— Сега можеш да избягаш — каза дрезгаво тоанът. — Това е единственият начин да ми се изплъзнеш. Не се заблуждавай, няма да е за дълго. Ще те открия и убия.
	— Имаш прекалено високо самочувствие за един пребит човек — отбеляза Кикаха.
	Той се наведе, за да вземе познатия му окървавен къс мрамор. Изправи се, но установи, че му се вие свят. Беше загубил прекалено много кръв, беше получил и прекалено много удари по главата. Но и Червения Орк не беше в по-добро състояние. Победителят щеше да се определи от това, кой щеше да припадне пръв.
	Кикаха грижливо избърса кръвта от мраморния къс в панталоните си и го вдигна пред очите на Червения Орк, за да го види добре.
	— Използван е два пъти — веднъж от тебе, веднъж от мен. Да видим какво ще се случи третия път. Съмнявам се, че отново ще можеш да отразиш удара.
	Червения Орк премигна и приклекна в класическата боза на батър, приготвил нож вместо бата.
	— Едно време, като дете на Земята — продължаваше все така спокойно да разказва Кикаха — можеш да хвърля топката с такава силя, че тя летеше като метеор. Но можех и да хвърлям по траектория. Един скаут веднъж ми каза, че имам вроден талант и съм кандидат за първа дивизия. Но аз имах по-други планове. Е, и те се провалиха, защото пристигнах в света на Нивата, а после посетих и други вселени на Повелителите. Така-а… нека сега да видим дали един земен спорт ще се окаже достатъчно добър за нещо повече от това да се извади от игра батъра.
	Той изви тяло, съзнавайки че отдавна не е тренирал и че грубият мраморен къс няма нищо общо с леката бейзболна топка. Липсваше му и сила. Но можеше да посъбере малко. Все пак, нали се намираше само на десетина стъпки от Червения Орк.
	В следващия миг мраморният къс излетя от ръката му. В същия миг Червения Орк се отпусна на колене и се наклони встрани. Но камъкът вместо да полети към целта на Кикаха — гърдите на Червения Орк — се отклони от желаната траектория. Секунда по-късно се заби в челото на Червения Орк, точно над линията на косата. Както се беше наклонил, тоанът падна настрани и изпусна кинжалът. Очите и устата му бяха отворени. Тялото му не помръдваше.
	Кикаха вдигна ножът, без да изпуска от поглед противника си. После го ритна с крак в ребрата. Тялото помръдна, но само защото бе ритнато.
	Той се наведе и с грубо движение събу панталоните на мъжа в краката си. Хвана го за тестисите и се приготви да го отреже. Можеше да се опита да ги изяде сурови. Не знаеше дали е способен на такова нещо. Но въпреки пълното изтощение, гневът му не се бе уталожил. Тоанът трябваше да си плати за онова, което бе възнамерявал да стори на врага си.
	В този момент над главата му се разнесе гласът на Манату Ворцион:
	— Кикаха! Ти не можеш да направиш това! Ти си по-добър! Не си дивак като него!
	Кикаха погледна Великата майка с останалото си око. Тя седеше в летателния си апарат. Образът беше размит. Изглежда и останалото му око не беше добро.
	— Така ли мислиш? — озъби се той. Дочу собственият си глас да идва сякаш от далече. — Я виж по-добре!
	И го направи с един замах. В следващия миг светът около него се сви в точка и мракът на нищото нахлу, за да запълни празнотата.

	23

	Раните на Кикаха заздравяха, а в празната му очна ябълка постепенно израсна ново око. Процесът продължи четиридесет дни, през по-голямата част от които окото му представляваше отвратителна желеподобна маса. Но накрая той бе здрав и във форма както винаги.
	Седеше близо до края на монолита, върху който се намираше дворецът, обитаван някога от Улф по времето, когато той бе Повелител на този свят. От време на време Кикаха отпиваше пурпурна течност от кристална чаша, изсечена от цял къс планински кристал. Поглеждаше към зеленикавото небе, преместваше поглед към жълтото слънце и после се заглеждаше във величествената панорама под него, която беше уникална сред многото вселени.
	Дворецът се издигаше на върха на масивна каменна колона, в най-високата точка на тази планета, оформена като гигантска по мащабите си Вавилонска кула. Колоната започваше в центъра на кръгъл континент — нивото Атлантида. Той на свой ред се издигаше върху горната основа на друг, по-голям монолит — нивото Драхеланд. Под това ниво се простираше още по-обширно — Америндия, любимото ниво на Кикаха. А най-отдолу беше Океанос. Ако някой застанеше на неговия край, той нямаше да види нищо друго освен празно пространство — празно, с изключение на въздухът, който го изпълваше. И ако този човек скочеше в бездната, предстоеше му дълго падане. И какво го чакаше в края на това падане дори Кикаха не знаеше.
	Теоретично погледнато, при ниска влажност беше възможно да се види с добър телескоп Океанос от върха. Или по-точно казано, можеше да си види периферията на Океанос. Но Кикаха беше доволен от това, което се простираше пред погледа му.
	Анана бе оцеляла след катастрофата, макар когато я извадиха пет дни след като Хрууз бе телепортирал двореца, да бе с много наранявания и сериозно обезводняване на организма. Кикаха остана до леглото, докато тя не се възстанови. Въпреки грижите му, тя продължаваше да го мрази.
	Раните на Червения Орк се бяха излекували сами. Макар да не го бяха затворили, той бе под непрекъснато наблюдение. Този път не му беше предложено да избира между доживотния затвор или изтриване на паметта до петгодишна възраст. Великата майка беше поработила сериозно с компютъра на тоана и накрая бе свалила защитата и бе разбрала всичките му пароли. Това й даде достъп до всички негови файлове. Тази жена сигурно беше единствената в многото вселени, която би могла да направи подобно нещо и го бе направила, макара да й отне много време.
	Когато построиха новата машина тоанът беше поставен в креслото и бе подложен на изтриване на паметта. Сега съзнанието му бе само на пет години. Беше даден за отглеждане и възпитание, и семейството, което го бе взело — двойка прислужници от местните хора — щяха да го дарят с всичката любов и грижи, от които се нуждае всяко дете. Кикаха не беше доволен, че не бе убил мъжа, който го бе лишил от онази Анана, която той бе познавал. Но не можеше да се насили да мрази някой, който повече не беше Червения Орк. Чувстваше все пак, че щеше да мине много време, преди да може да го харесва. Може би никога.
	Все пак единия проблем с Анана намери частично решение. Машината бе използвана повторно, за да бъде изтрита паметта й за събитията, непосредствено след като Червения Орк я бе лишил от минало.
	Етичната страна, свързана с факта, че се наложи да направят това без нейното съгласие, притесняваше Кикаха. Но не чак толкова, че да не може да спи. Тя вече не беше влюбена в Червения Орк, просто защото не го помнеше. И вече не мразеше Кикаха. Е, също така не го и обичаше. Но той вече беше започнал да прави необходимото, за да спечели отново любовта й. И беше невъзможно да не успее! Та ако забравеше за миг за скромността, можеше ли някой мъж сред всички вселени да се сравнява с него?
	Великата майка се бе върнала на собствения си свят, но двамата с Кикаха си бяха дали дума често да си ходят на гости.
	Той отново насочи вниманието си към гледката. Ненадмината с красота, загадъчна с мистерията на неизвестното, примамваща с обещанието за приключения.
	Не, никога повече нямаше да напусне той този свят, чиято площ надвишаваше тази на Земята. Да броди из него заедно с Анана беше все едно да живее в Рая. Макар да не бе точно като Рай, защото тук-там имаше по нещо и от Ада, а и можеше да бъде убит… О-о, това само придаваше вкус на нещата.
	— Моят свят! — извика той. И докато думите му се носеха над планетата, последва ги гръмогласен рев. Сякаш лъвът предупреждаваше останалите, че тази територия е негова.
	— Светът на Кикаха!
