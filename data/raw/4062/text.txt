
	Ако искаш правда,
	ако търсиш ред,
	гол и бос ще ходиш,
	братко, на тоз свет.

	Всичките минуват
	у нас със лъжа,
	само тез добруват,
	що пият кръвта

	на своите братя,
	на своят народ,
	и се отгояват
	от чуждия пот.

	Искаш ли да станеш
	човек ти богат?
	Продай народа,
	беси своя брат!

	Що ти трябва правда,
	свобода и ред,
	напълни си джебът,
	дор е Петко слеп.

	Знам ги аз тези,
	що и ден и нощ
	бълнуват за свобода,
	борят се за ред,

	мъчат се да бъде,
	народът добре,
	да няма тирани,
	нито робове.

	Всичките са голи,
	нямат ни пара,
	ходят гладни, боси,
	газят из калта.

	Всеки за тях казва:
	„Луди са глави;
	така ли ще ходят
	да бяха добри.

	Нямат дреха, риза,
	нямат ни пара,
	взели да нареждат —
	оправят света.“

	Ако искаш и ти
	да станеш кат тях,
	мисли за свобода —
	ще станеш за смях!

