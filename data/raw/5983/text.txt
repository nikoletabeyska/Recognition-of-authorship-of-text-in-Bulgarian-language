
	Тя се стопи като сняг във косите ми,
	като отрязана плитка умря.
	Как да я върна? Задъхват се дните ми,
	търсят я, гонят я мойте утра.

	Във пещерата на своето щастие
	образ и тайна заравям със сняг.
	После учебници грабват очите ми.
	Бързат контролни, връхлитат ме пак.

	Мила ваканция, пазя те, имам те
	в спомени, бухнали като лоза.
	Пазя те в своя хербарий на зимата
	като замръзнала малка сълза!

