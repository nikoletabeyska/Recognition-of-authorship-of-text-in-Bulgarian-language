
	Там, над Враца, на Балкана
	той лежи и досега —
	на гръдта със жива рана,
	във гръдта — с една тъга.
	Рана мъжка, рана люта,
	рана, колкото звезда.
	Рана, но не от барута —
	от самата свобода.
	А тъгата… Ах, тъгата
	като врана го кълве…
	— Сестро, де е Караджата?…
	…Духат бесни ветрове.
	Падат зими зли и диви,
	падат истини, лъжи.
	Между вълк и самодива,
	баладичен, той лежи.
	Легендарно неизвестен.
	Стар — преди да е живял.
	Своите безсмъртни песни
	даже в книжка не видял.
	Той лежи, лежи в Балкана —
	най-големият от нас.
	А ний — още малчугани —
	се боричкаме за власт.
	Правим кариери, книги,
	вдигаме пазарски шум…
	А пък нему си му стигат
	Вола и един куршум.
	Те му стигат, за да може
	да прошепне с глас висок:
	„О, мой боже, правий боже!“
	и той сам да стане Бог.

	2. VI. 1969 г.

