

	На Уляна

	…Но е ужасно да не те загубя.
	И аз те губя — губя те по улици
	и влакове със някакво неистово,
	прекрасно разточителство. По влакове
	и улици… Сеячът аз на твойте
	сълзи съм… Ще умра от изумление.
	Какво да съхраня?
	Несъхранимото?
	Косите ти, ръцете ти и погледа
	(със сребърните ключове на дъното?)
	Как да убия светлото движение
	на нежността си, сестро моя… Въздуха
	се утаява и звездите — твоите
	лунички — са високо над дърветата.
	Да тръгнеме по вечерните улици.
	И нека да им посветиме своето
	мълчание… О, ти си като спомена —
	озона — след дъжда… Но ти си хубава.
	Хвани ме за ръката, тук, сред хората.
	Сред хората вечерни и отстъпващи.
	Сред думите, приведени под бремето
	на оскърбената ти красота…
	Да тръгваме.

