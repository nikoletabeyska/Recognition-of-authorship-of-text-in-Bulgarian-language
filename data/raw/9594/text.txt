
	Пее кукувица… От снега не бяга
	и лети, в прозореца ми вгледана,
	и от всяка капка заблестяла влага
	раснат в стрехите ножове ледени.

	Привечер изправя ли главата си —
	Квачката е сбрала звездни пилета.
	По пъртината се смеят сватове
	и по внуци ще си мерят силата.

	Нощем черно облаче шуми с перата.
	Кукувицата в комините наднича,
	а глигани къртят корени в гората
	и към хълма бързат
					дирите лисичи.

	Кукувице, над живота ми запяла,
	сянко моя в дните ми неумолими —
	скоро ли от стрехите
					ще бликне бяла,
	буйна кръв
			от мойта кукувича зима?

