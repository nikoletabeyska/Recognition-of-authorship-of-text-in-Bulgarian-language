
	Мерят петлите
	моите нощи,
	кълват по зрънце
	харман — година.
	Защо се връщаш,
	зора, без него,
	къде остави,
	как тъй замина
	(сърце ли нямаш!)
	дете без майка!
	Гълъбе!
	Сине!
	С десет чембера
	ще се почерня,
	четири пъти
	ще се прекръстя,
	на птица, боже,
	ще се превърна,
	сухите чуки
	със зъби ще рия —
	костица твоя,
	прах да открия,
	гълъбе!
	Сине!
	Вода — за старост,
	хляб — за надежда,
	внуче, кръвчица,
	да бе оставил!
	То да ме вдигне —
	шумата буйна
	да ти откъсна —
	и те настигна,
	гълъбе!
	Сине!

