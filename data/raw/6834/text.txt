
	Лети, не спирай, вихрена любов,
	крилете въздух нощен да разпорят,
	с надгробен клик на твоя ярък зов
	вси земни божества ще отговарят:
	лети, не спирай, вихрена любов!

	По тез безбройни нощни стъпала
	чий саркофаг смъртта всесилна мъкне?
	Любов, размахвай пламенни крила,
	брегът на ведро утро ще изпъкне,
	зад тез безбройни стръмни стъпала!

	Смъртта избързай, вихрена любов,
	чуй плясъка на ведрите талази!
	В ответ на твоя полунощен зов,
	виж, някой в мрака бранен стих изряза:
	към своя бог, о вихрена любов!

	Вълшебен кораб чака те за път,
	кръсти го ти с всевечното си име!
	И нека смели знамена звънтят
	през бурите на вси грядущи химни,
	през ужаса на твоя земен път!

