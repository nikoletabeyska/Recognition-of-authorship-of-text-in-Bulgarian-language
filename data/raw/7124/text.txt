
	…Но пак те любя аз. Любя те, защото
	от тебе съм далеко — може би
	тъй, както е далеко злото от доброто;
	защото сме чадата може би
	на две враждуващи съдби.

	…Но пак те чакам аз. Чакам те, защото
	обичам чудесата — може би
	ще се досегнат с нас земята и небото:
	защото и душата може би
	без вяра нивга не скърби.

	— И чакам влюбен аз: може би защото
	пред радостите скръб ще избера,
	до смъртен час за тебе да блуждай окото;
	защото радостта ще избера —
	от скръб за тебе да умра.

