
	Гърбосложен на кревата,
	аз жадувам твоя стан
	и в унесница благата
	от мечти съм пак пиян.

	Себеспомням скъпи срещи
	на Борисов дървосад,
	ръкостисници горещи,
	отлетели безвъзврат.

	Пеперудени одежди
	себеспомням си с тъга;
	ластовичокрилни вежди
	пак тревожат ме сега.

	Себеспомням лунни нощи,
	себеспомням всеки ден.
	Устодопреници още
	нощем мир не дават мен.

	Сърцесладките минути
	кат зърна на нижел скъп,
	сетне ядовете люти,
	сетне душетровна скръб…

	Гърбосложен на кревата,
	аз жадувам твоя стан
	и в унесница благата
	стих въртя à la Balan.

	28.IV.1917

