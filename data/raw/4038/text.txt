
	I.
	Нощ е, нощ тиха, пролетна, прекрасна,
	изгряла месечина сребърно-златна,
	чист въздуха, прохладен вятър вей,
	в гората сладко славейчето пей.
	Я погледни, там горе на небето
	как мило гледат чудните звезди.
	Гората спи, задрямало полето,
	а извора кристален шумоли.
	Спят хората и сладък сън вкушават,
	спи кучето пред къщните врати,
	а тук-таме любовници честити
	прегръщат се със трепет край плета.

	II.
	Но я ела, виж друга тук картина,
	не като таз, но кървава и страшна:
	нападнали, ранени трупове
	лежат посред зеленото поле.
	Сред мъртъвците, паднали за вяра,
	за нов живот — свободни сме хора —
	издига се, да стане иска прав,
	покрит със люти рани юнак млад.
	Но пада той, не може прав да стане,
	без кръв краката слаби не държат,
	и страшно болят дълбоките рани,
	и счупените кокали бодат.

	III.
	Той, паднал, гледа на небето,
	на месеца, на чудните звезди,
	и радост му блесва в лицето,
	и светват потъмнелите очи:
	„Свобода! Ето я, аз виждам,
	стои с разтворни ръце
	и вика с ясен глас и силен:
	— Към мен, злочести синове!
	Аз знам, че те ще я послушат.
	Ще се изпълните с мечти!
	Аз виждам как те ще добруват…
	Народе мил, честит бъди!“

	IV.
	И млъкна той с усмивка на устата
	с надежда за големи добрини,
	че ще му бъде свободна земята,
	че тя ще се избави от злини.

	Одеса, 1873 год.

