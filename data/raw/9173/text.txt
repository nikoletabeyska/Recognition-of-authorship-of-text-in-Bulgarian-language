	Някой подшушнал, където трябва, че Малчо е ятак на партизаните. Дошел стражар, арестувал го и двамата тръгнали към града — арестантът отпред, властта отзад.
	Било залез слънце, хората се връщали от пазар и кой как ги срещал, все подвиквал:
	— Къде си повел този стражар бре, Малчо? Ама нека — тъй му се пада!
	Омръзнало това на полицая, решил да сменят местата си — турил арестанта отзад, а той поел напред.
	Но хората пак не мирясвали:
	— Къде си подкарал този стражар бре, Малчо? Ама нека — тъй му се пада!
	Не се стърпял конвойният, наредил на ятака да вървят заедно — рамо до рамо, нога до нога. Но пътниците продължавали да го ядосват, като подпитвали:
	— Що ще с тебе този стражар бре, Малчо? Ама нека — тъй му се пада!
	Разсърдил се не на шега пазителят на закона. Замислил се какво да направи, че този народ най-сетне да разбере кой кого води, кой кого кара и кой с кого върви в тази държава. Но не можал нищо разумно да измисли и се обърнал към арестанта си:
	— Като си такъв прочут хитрец, ха научи ме що да сторя де!
	А Малчо само това чакал:
	— Не се кахъри, ваша милост. Такива са си нашите хора, злоезични и присмехулни. Все гледат пишман да станеш. Но има колай да им затворим устата, само че не знам дали ще ти се понрави…
	— Думай да чуя, на всичко съм съгласен!
	— Ако ме вземеш на гръб до града, работата ще се обърне в твоя полза.
	И вярно, още първият срещнат отдалече подвикнал:
	— Къде си понесъл този разбойник бре, старши? Ама нека — тъй му се пада!
	А Малчо подмигвал на своите приятели и свалял шапка да ги поздрави.
