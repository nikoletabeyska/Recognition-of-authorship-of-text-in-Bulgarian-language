
	Помня —
	морето миришеше на престъпление.
	А престъплението толкова приличаше на работа — на дело.

	Как летяхме с риболовните флотилии
	в най-синьото — арената —
	и как танцуваха делфините.
	Ти, капитане мой,
	разстрелваше водача — и последния.
	И стадото в кълбото на смъртта си
	се изхвърляше
	с крилете си несъвършени — перките —
	във въздуха,
	във въздуха — завинаги ще ги запомн аз — на Азия,
	в часа — когато ги заграждахме със мрежите.
	(В убийството прилагахме най-точна технология.)
	И толкова приличаше на работа убийството.
	Строители — зидари на смъртта им —
	ние стреляхме
	в делфините… Умираха делфините… Завинаги…
	във въздуха — между морето и небето — някъде
	на гларусите в скръбното арго.

	О, капитане мой, не трябваше…
	Не знаехме ли ний, че стреляме в прители?
	Ний не разбирахме, не вярвахме в езика им. —
	те викаха!
	Но те — как викаха — напразно са изричали
	окървавените си думи, капитане мой.

