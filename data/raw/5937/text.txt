	Три вола си пасели успешно винаги в триъгълник. Дръзне ли някои хищник да ги нападне, показвали му едновременно рога и копита, респектирали похитителя, така че той втори път не помислял да се доближи до тяхното триединство.
	Лъвът си наумил да ги изяде, но как при тяхната сплотеност? Викнал им веднъж:
	— Защо пасете така в триъгълник? Равни ли сте и тримата? Няма ли от вас най-голям? Втори след него? Трети най-малък? Ами че наредете се един след друг, както боговете са ви изпратили на този свят! Иначе е старомодно, ненаучно, безпринципно.
	Те го послушали. И, естествено, той ги изял. Поуката от тази басня е ясна: който изяжда, за него няма морал!
