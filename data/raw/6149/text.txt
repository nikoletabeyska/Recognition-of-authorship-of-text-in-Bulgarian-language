
	При всяка извивка неволна
	на моя стремителен път,
	пресрещаш ме хищно-разголена
	с цветята на своята плът.

	Почивка за пътници морни,
	за бодри — коварна вълна,
	в скрижалите твои разтворени
	аз гибел прочитам, жена!

	Властта ти на демони власт е,
	в гласа ти заплаха трепти,
	че в сока на светло причастие
	отрова си капнала ти.

	Венците на пролети китни
	ще свехнат, насипани с прах,
	а с тях и мечтите, покитени
	в раздола на смъртния грях.

	И в глухия мрак ще въстане —
	над сипеи страшна луна —
	скръбта пред велико познание,
	ала и пред гибел, жена!

	При всяка извивка неволна
	на моя стремителен път,
	не спирай ме хищно-разголена,
	рабиньо на жадната плът!

