
	— Кой е откраднал часовника?
	Всички мълчат.
	— Да стане самичък виновникът!
	Всички мълчат.
	Светкат сърдито цигарите.
	Всички мълчат.
	Страшният съд на зидарите!
	Най-страшният съд!
	Ех, вие, джебчии разглезени,
	Сведете лица!
	Нима в комунизма ще влезете
	С апашки ръце!
	Назад — викат гневно зидарите.
	Викат без глас:
	— Днеска крадете от вярата,
	утре — от нас!
	Прекрачим ли ний комунизма,
	През прага му свят,
	Ще хвърлим нечистите ризи
	И алчност, и глад.
	Ще влезем с десници железни,
	Със честни лица.
	Без старите дрипи ще влезем,
	Със чисти сърца.
	Нека на прага му върнем
	Всяко перце!
	Как в него ще се прегърнем
	С мръсни ръце?
	Кой е крадецът? По нарите
	Всички мълчат!
	Страшният съд на зидарите!
	Най-страшният съд!

