
	Далеч от мила бащинина,
	от драго първо либе,
	на тази чужда земя
	разтуха ми не иде.

	Ах, весела е пролетта,
	приятно е времето,
	но тъмен е за мен света
	и тъжно ми сърцето.

	В гората славей като пей,
	на жалост отговаря
	и тихий ветрец ако вей,
	сълзите ми събаря.

	Шумливи, росни ветрове
	тъги не разпиляват;
	градински, полски цветове
	не ме развеселяват.

	От тукашните красоти
	една не ме привлича,
	към тях сърце ми не лети,
	не мож да ги обича.

	1852 г.

