
	Аз съм утрото, в часовника запяло
	ранобудно във ухото на нощта
	и петле съм от сланата побеляло —
	пея към небето, рия с крак пръстта.

	Приеми ме като капка, просълзена
	от росата, в устните на кукуряк,
	или пък звезда
	от тайнствена вселена,
	светнала за миг
		в пространствения мрак.

	Аз съм цвят,
	а вятърът ще скърши клона
	и писмо с червени кървави слова,
	или тропот от копитата на коня,
	затуптял дълбоко в младата трева.

	Аз съм облакът и мъката ми вчера
	плака в примките на хлъзгавия път
	и поникнах като камък след вечеря,
	и над мене мълниите нощем спят.

	Всичко съм, което все ще те обича —
	шепота на тоя бавен полуздрач,
	сянката на храста, пламък на кокиче
	и сълза от сънения детски плач.




	Пътешествам —
	в бели утрини разтворен,
	вея своя буен вятърничав ръст,
	влизам през нощта
	в живителния корен
	и съм струйка слънце
	в бучката от пръст.

	Аз съм чувство
	в твоя свят
	добър и чуден,
	сняг по покрива и пушек на комин.
	И ще дишам във материята буден
	като твой най-верен неспокоен син.

