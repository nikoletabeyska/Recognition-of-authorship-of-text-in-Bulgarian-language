
	…Кипи вълната буйно ядна,
	сигнал разбуди шумний ек —
	корабът спря и котва падна,
	водата плисна в стръмний брег.

	Какво привлича днес тълпата?
	На този бряг защо седи?
	Защо със важност на лицата
	се стража ред по ред реди?

	Корабът спря. — Глуми, тесни се
	тълпата шумно нанапред
	и грубий стотник в яд беси се:
	„Назад! Гяури! Мирно, ред!…“

	Звънят вериги; с гордост хладна
	вървят в стена от щикове
	на майка вечно клета страдна
	най-верните й синове.

	Нещастни гости!… С шопот странен
	ги тях посреща пъстрий сбор
	и с любопитство в жар разпален
	на тях се впива всеки взор.

	Крещят заптиите ядливо:
	„Чабук!…“ Гърми и хула зла,
	пак те — те тихо мълчеливо
	вървят с наведени чела.

	Не, хула тях ги не смущава, —
	не са от тоя вече свят, —
	презренье хладно отразява
	в[ъв] техний поглед свой печат.

	И в твърдий ход личи съзнанье
	на страшний край, но не и страх
	при мъки с адско изпитанье
	не чу палачът стон от тях!

	О, мъки! Мъки колко бяха!
	А що е турския затвор?
	Те жар, желязото търпяха,
	търпяха жажда, глад, укор!

	Кои са те? —
			На север тамо
	от този остров има край,
	риданье дето чуй се само, —
	с тъма покрит е земен рай.

	Обилност, спорност небесата
	даруват щедро там всегда;
	просторни, красни са полята —
	злато е в всеки ред бръзда…

	С цветя се кичат долините —
	прохлада в тях е с аромат,
	велики, дивни планините
	зараждат влага благодат.

	В долчинка всяка бъбли мирно
	прохладен бистричък ручей;
	заран и вечер вред безспирно
	се чуе — птичка сладко пей.

	Ала… ала пак громко често
	разнася вопъл горский ек! —
	Живей там племе най-злочесто,
	живей в вериги там човек.

	Не блесна щастье, не и песни
	в страна таз райска днес звучат —
	вълци вилнеят вредом бесни,
	стенанья робски там ечат.

	Каприз безбожен на съдбата:
	под тия светли небеса
	е смесен мракът с светлината,
	с калта — кристалът — Чудеса!

	Там кръв, там пот [и] сълзи жежки
	в хомот на вечни теглила
	се леят; изпитанья тежки
	градища мъчат и села.

	И вред — в горите и в полята,
	подига меч тиран-палач,
	раздира често небесата
	на жертви клети кански плач.

	Оре, копае, сей орачът,
	земята ражда златен дар,
	и пак деца му гладни плачат —
	на своя труд не е жътвар.

	В онез просторни чудни паши
	овчарят своите овце
	без воля кара: „Ах, не наши
	са те!“ — въздиша от сърце.

	Горите девствени прелестни
	разбойнически са легла —
	кръвници в тях безброй безчестни
	напяват песни за тегла.

	Не с песни сладостни любовни
	напролет еква цветний дол, —
	момите красни се тъжовни
	въздишат с страх в сърдечен бол.

	Момци левенти — те едните
	с умисъл тайна на лица
	заглеждат често в планините,
	замират в трепет им сърца…

	И шепнат си: „Не… нищо!… Знаем,
	че п а к ще дойде страшен час, —
	че в робство веч не щем да траем,
	това доказа щем тогаз.“

	И тез слова — слова опасни —
	са плам на младите глави, —
	тоз плам в мълнии ще да блясне,
	безсърцний свят ще удиви.

	А таз земя юнашки кърви —
	залог за страшната борба —
	веч пи; мълнии първи
	вестиха новата съдба.

	За мъст горещите юнаци
	вестиха: „Волност или смърт!“
	За волност в горските букаци
	светът видя ги волно мрат.

	Зовящи роба да въстава
	под напор див от дива сган,
	мнозина паднаха, но с слава!
	пращайки смърт на вражий стан.

	В безбройний полк на Караджата
	ще влязат те и робский страх
	щат сне на роба от душата…
	Поклон на святия им прах!

	А други болни, изранени,
	кръвник ги мръсен хвана в плен
	и там, в тъмниците студени
	на тях се хвърли разярен.

	Но що са меч, тъмница — вечно,
	бесило, клада, храчки, кал
	пред тържеството недалечно
	на най-свещений идеал?

	О, нищо, нищо!… Кръвожадни!
	Във ваште кървави ръце
	недейте мисли да отпадне
	тоз, що е с лъвово сърце!

	Едни, и живи под земята
	зарити бяха, пак мъже;
	от друга: „Мрем за свободата!“ —
	бе вик под грозното въже.

	„Да мрат на вечно заточенье“ —
	за трети каза звярът див,
	вседневно всяк да мре в мъченье —
	„Да мре! И пак да бъде жив!…“

	И ето ги на тоз бряг чужди —
	брегът на техний общи гроб;
	и ето тук в тегла и нужди
	ще всеки мре, забравен роб.

	Сразен и турен в тясна клетка
	тъжовен гордия орел,
	гледящ през ситната ръшетка
	простора, дето е летел,

	копнее клетий, сам и болен,
	с една мечта, с едничък сън:
	да би криле разперил волен…
	И гледа, гледа се навън.

	Така и те; далеч оттамо,
	където родния език
	е днес с едничко слово само:
	„Борба! Борба!“ — бунтовен клик;

	Далеч оттамо, дето можат
	за воля волно да умрат,
	те тук костите си да сложат,
	с мечти за волност ще заспат…

	Борци! Вам жребий тежък падна:
	докрай не дойде вашта мъст,
	но вий, деца на майка страдна,
	носете гордо своя кръст!

	Носете го, носете вие
	и с него слезте в тъмний гроб,
	тогаз венец, венец ще свие
	на вас, страдалци, турский роб.

	И тоз венец не ще увени:
	с цветя довечни би ще той
	цветята — букви позлатени,
	цветя за истински герои.

	Напред! Носете кръста смело,
	напред без страх в голготний път,
	след вас воинство стана цело —
	мечтата взима жива плът!…

