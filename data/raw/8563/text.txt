
	Болен, здрав, в сполука, в несполука,
	залъче или комат голям,
	аз съм длъжен днес да те изчукам,
	утре на децата да те дам.
	Само че, за да не ги отровя,
	да не ги задавя с тебе, все
	с чисти пръсти бедното си слово
	гледам да омеся, та съвсем
	да си свят на тяхната трапеза.
	Хляб насущни, вярвай ми, едва
	още смогвам. В този слят железен
	страшна сила трябва за това.
	Хляб насущни, мъко моя… Стига!
	Някой ден и повален, и слаб,
	ще се сгромолясам, цял застигнат
	от пръстта, в която ще поникна
	пак във стръкче житно, в залък хляб.

	VIII. 1988 г.

