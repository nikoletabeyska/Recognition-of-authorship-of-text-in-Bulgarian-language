
	Далеч пред мене Капри тайнствено трепери
	във морский шир, увит в вечерната мъгла,
	и в моя ум се откроява там Тиверий,
	застанал мълчаливо до една скала.

	Що мисли тамо? Оргии нови ли бълнува,
	завоеванья и победи ли крои,
	ил страх внезапен от Сената го вълнува
	и проклетии му праща в нощните тъми?

	О, образ мрачни, не сети ли ти умора?
	Не сещаш ли за мир душа ти да жадней?
	С наслада никога не мамят ли ти взора

	морето ширно, окол теб що се синей,
	Неапол чародейният и там, в простора,
	Везувий, фар гигантски, кой в нощта светлей?

