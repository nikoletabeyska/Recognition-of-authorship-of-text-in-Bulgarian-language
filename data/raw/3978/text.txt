	Вълкът, нехапнал нищо дни наред,
	бе мършав, слаб и блед.
	Ах, този скитник клет
	бе станал кокали и кожа вече.
	И именно на този вълк се случи
	да срещне куче.
	Видя той отдалече,
	че кучето е с шия тлъста,
	а козината му е гладка, гъста.
	Пристъпва поривисто.
	Изобщо — куче породисто.
	Щастлив би бил вълкът да го пребори
	и вълчия си глад да утоли,
	но очевидно е, нали,
	че трудно би могъл това да стори.
	И почна да му се умилква, да го хвали,
	да го изкарва, че едва ли
	не е най-хубавият пес до днешен ден.
	„Какво ти струва да си също тъй блажен? —
	му рече кучето. — Защо не се решиш
	в града да дойдеш с мен?
	Щом заживееш там, така ще се преобразиш,
	че сам не би могъл да се познаеш.
	Какъв е този твой живот? Да скиташ в планини
	и да гладуваш цели дни;
	Какво е подаяние не знаеш
	и завоюваш всичко с бой.
	Кому това е нужно, боже мой!
	Кому такъв живот се нрави!
	Направо казано, живот ли е това?
	Гладувате — гладът ви прави
	по-слаби
	от баби.
	А друг е нашият живот: едва
	изяждаме това, което всеки ден ни дават.
	След като дойдат гости,
	вред кости, кости…
	От яденето толкова огризки ни остават,
	че има даже и за смет.
	А ласките на господаря нямат чет…“
	Вълкът се разтопи, щом чу за угощения.
	И просълзи се най-подир
	при мисълта за бъдещия пир.
	„В замяна на това какви са мойте задължения?“ —
	попита той. „Върви си всичко тук на самотек.
	Трудът е много лек.
	Не трябва да допускаш в двора чужд човек,
	стопанина ще трябва да ласкаеш
	и хората домашни да не лаеш…“
	Вълкът готов бе не да тръгне, а да полети.
	От всички планини се отврати.
	Усети се щастлив почти,
	макар и да не го показа.
	Но изведнъж той забеляза,
	че липсва козина на кучешкия врат.
	„Защо е гола твойта шия, брат?“
	„Хм, гола шия —
	дреболия!“
	„Все пак кажи!“ — „Ех, вълча ти глава
	какво разбира!
	Оголена е от това,
	че мен понякога ме връзват на синджира.“
	„Синджир?! — изви вълкът в протест. —
	Отнемат, значи, твоята свободна воля?“
	„Не ми е нужна!“ — каза лъскавият пес.
	„Та как? Това е най-ужасната неволя!
	По-дяволите пировете, сития стомах!
	Скъпя аз свободата повече от тях.
	Завържат ли те, край на свободата!“
	Вълкът изви и хукна към гората.
