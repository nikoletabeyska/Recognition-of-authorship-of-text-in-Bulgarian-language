
	Когато нощем улиците жадно
	на стъпки хиляди шума изпият,
	изгрява месецът и става хладно.
	Студени струи плажовете мият.

	И месецът, като крило на птица,
	небето, звездното, гребе нататък
	и всяка от звездите е зеница,
	в морето скрила своя отпечатък.

	Помислило за риби то звездите,
	ги люшка като корабчета златни,
	поемат ги в ръцете си вълните
	и скриват ги във свойта необятност.

