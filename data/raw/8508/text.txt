
	Ръката ми отвикна от писалката,
	машинката ми пишеща ръждяса.
	И се простих с илюзийката, малката,
	че някога съм бил поет и пак съм.
	Какъв поет?! Глупак! И нищо повече!
	На този свят, сегашен и предишен,
	любов не му е нужна, а любовници.
	Поетите са хора най-излишни.
	Да, той, светът, зает с по-други трепети,
	затънал цял в омрази, в бизнес, в кърви,
	наистина обича си поетите,
	но само че ги предпочита мъртви.
	Та да приключа с темата започната
	за творчеството, смисъла, живота,
	все по` си мисля да им туря точката —
	не в листа с молив, а с куршум в челото.
	Така най-лесно драмта си, малката,
	зарад която толкоз труд излишен
	съм изхабил с машинката, с писалката,
	с един-единствен изстрел ще напиша.

