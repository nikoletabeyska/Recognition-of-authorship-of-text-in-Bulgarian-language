
	Докога ще ме наричате момче?
	Може би така на всички ви е лесно —
	като пъргаво захласнато щурче
	да люлея детелините със песни?

	Гледате ме с топли укорни очи…
	Всеки между вас е моя покровител.
	И пророчески в устата ви звучи
	мойто бъдеще…
	А аз не съм ви питал!

	И по пътя като някакво момче
	назидателно ме сочите със пръсти.
	Ако блага дума някой ми рече —
	трябва благодарно
	да си сгъна кръста.

	Свикнахте така да ви се прави чест,
	но дали честта венчана е за поста?
	Чакайте поклоните от други. Днес
	има ги от бързата ви вяра доста.

	Същността ви зная. Сериозни сте!
	И от час на час, минута по минута
	личното ви
	положение
	расте,
	а пък мойто —
	осъдително се лута.

	Но така по-жив
	— животът ми тече —
	избуял от слънчевата нежна ярост.
	За да си остана
	винаги момче,
	подарявам ви дори и мойта старост.

