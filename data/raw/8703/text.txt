
	Почакай! Спри! Преди да си отидеш,
	преди да треснеш като гръм вратата,
	изслушай този мой последен вик:
	ела при мен във този сетен миг
	и ме завий с горещото си тяло!
	Защото инак ще умра от студ…
	Аз искам от последната раздяла,
	от нашата прощална земна ласка
	да ми родиш прекрасна дъщеря.
	Страхувам се от тази пещера,
	в която подир теб ще заживея!
	Когато като дънер остарея,
	край моя ствол приведен, сух и слаб
	ще изтекат реките на годините.
	И ще ми трябва руса дъщеря,
	която да ме води по света да пея.
	Върни се, остави ми само нея —
	девойката със твойта красота,
	с която пеш ще тръгна по света,
	за да изуча всички птичи песни
	и на човешки да ги преведа.

