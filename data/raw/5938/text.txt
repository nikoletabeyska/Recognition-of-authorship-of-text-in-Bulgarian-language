	Като прибрал чердата си, воловарят разбрал, че едно теленце било изчезнало. След напразните усилия да го намери, той застанал пред домашния си идол на Зевса и го замолил да му открие крадеца, за да го хване. Обещал за благодарност една коза.
	После тръгнал да дири телето, стигнал до един лес и видял насреща си лъв, който закусвал със същото теле. Воловарят хукнал да бяга и тичешком замолил Зевса:
	— Вседържителю и гръмовержецо! Коза ти давах, за да откриеш крадеца! Цял вол ти правя оброк, само ме скрий от крадеца!
	Когато молиш за нещо боговете или хората, помисли добре за последствията, след като ти се удовлетвори молбата, и за извиненията, които ще бъдеш принуден да правиш.
