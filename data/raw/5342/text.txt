
	Желязна бе твойта броня —
	В желязо духа обкова
	И твърдо стоя ти на коня,
	Изправила в подвиг глава.

	Гореше над теб небосклона,
	пробляскваха мълнии зли
	и удряха в светлата броня
	вихрушки от вражни стрели.

	Нощта бе пълна с хиени
	и болка душа ти смрачи,
	а чакаха в теб устремени
	разискрени жълти очи.

	Но ти беше с броня железна,
	но камък бе твойто сърце,
	и мина над черната бездна
	неспуснала в немощ ръце.

	И стихват днес бури метежни,
	и милват те първи лъчи —
	земя на душите безбрежни,
	на гордите сини очи!

	„Народна армия“, 10 март 1923

