
	Над мене умира червеното слънце,
	в прозорците огнена пяна гори
	и аз не разпитвам за тебе, защото
	над твоите стъпки поникнал е сняг.

	Днес търся те в нещо едва доловимо —
	да свети повито в прозрачно небе,
	да пее с копита на тайнствено конче
	в ухото на бяла предпролетна нощ,
	да дъха на прахан и люто огниво,
	да бъде светкавица глуха в нощта,
	когато земята притихва, щастливо
	опряла гърдите на мъжки ръце…

	Да има на челото луничка тъмна,
	да носи в косите си оня венец —
	оплетен от дивия цвят на съня ми
	и хвърлен в зелена планинска река;
	да пази в очите си въгленче живо,
	обвило в зениците тъмна роса,
	и в нощите зимни все тъй да заспива
	в постеля от билки сред пъстра гора.

	И днес не разпитвам за тебе, защото
	над твоите стъпки поникнал е сняг,
	и зная, че в моето време ще дойдеш
	с кипежа на облачен ябълков цвят.

