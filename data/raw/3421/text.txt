
	Все по-дълги сенки протягат студените здания
	и тихо над шумния град
	пилей теменужната привечер свойте дихания,
	окъпана в лек аромат.

	В прозорчето слънчева лентичка разбива се
	на розовоянтарен прах,
	часовника шепне и глухо, приспивно разлива се
	звукът на отмерен размах.

	А в влажната стая, де черната смърт е надвесена
	над стария дървен креват,
	угасва, печален и блед като привечер есенна,
	безпомощен юноша млад.

	Безкръвни, прозрачни ръце безнадеждно са спуснати
	към голия каменен под;
	печално, студено и болно потрепват по устните
	последни искрици живот.

	И смътно блуждаят, от горестна влага премрежени,
	замислени морни очи.
	И в тихата бездна преплитат се чувства разнежени
	и укорен шепот звучи.

	„… Защо? За какво? Аз съм млад и блести неизмината
	пътеката светла пред мен…
	Защо? За какво днес безмилостно всичко е сринато
	и поривът млад е сломен?

	Жадувах и аз на живота вълшебната музика,
	цветята на земния сън,
	а още в зори ми вериги зловещи нахлузиха
	и чух погребалния звън!

	Години се борих, трудих и живях под угрозата
	на смътния утрешен ден
	и ето днес жълтата скитница — Туберкулозата,
	празнува победа над мен!

	Вседневно чрез смъртния напън на своите мишници
	блага за тирани творих,
	с кръвта си откърмих тълпи от глупци и от хищници,
	а сам аз отровата пих.

	Защо? За какво? За кого сред тъги и мизерия
	люля ме зловеща вълна
	и днеска ридая през скръбното си предвечерие:
	«О, въздух! Простор! Светлина!»“

	* * *

	Той бавно отпуска очи и въздишки отмерени
	вълнуват измъчена гръд,
	за миг в одеялото вехто ръце разтреперани
	са впиват и смъртно гърчат.

	Задъхан пристава. В очите му болка е смръзнала
	и ужас, и яростна стръв.
	Въздишка последна и ето по устните плъзнала
	рубинена ивица кръв…

	А все тъй бездушен, опит от вечерни дихания,
	издига се блудния град;
	все по-дълги сенки протягат студените здания
	и носи се лек аромат.

