
	Там —
	на връхчето на света
	има стая,
	с пожълтели от слънчеви пръсти завеси.

	И я дават под наем.

	Подочух го от птиците.
	Те си приказваха днеска —
	на чашка вода от потока.

	И разправяха още —
	че в нея
	звучи най-новата версия на тишината.
	Че е объл таванът.
	Въздухът — светъл.

	А стопанинът — паяк.
	И на входа люлее хамака си.
	Чака.
	Там — на връхчето на света:

	да наемат прочутата стая —
	с пожълтели от слънчеви пръсти завеси —

	двама.

