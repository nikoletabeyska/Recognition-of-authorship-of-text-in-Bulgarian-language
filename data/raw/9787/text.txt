
	Аз омразата си
	не хабя за вас,
	завистливи, мили графомани.
	Не ме дразни
	злобният ви глас.
	Вашите стрели
	не ми оставят рани.

	Май че имам броня
	в този фарс убог.
	Пък и трудно се навивам
	за дуели шумни…
	Даже съм
	по своему жесток —
	зад гърба ви казвам
	благи думи.

	Аз пък своята омраза
	ще раздам
	на онези врагове отбрани,
	дето имат
	истински талант
	в гордостта на цял народ
	да правят рани.

