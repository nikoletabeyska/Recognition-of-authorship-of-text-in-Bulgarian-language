
	Ти целия скован от злоба си,
	о шумен и разблуден град,
	и твойте електрични глобуси
	всуе тъй празнично блестят!

	Че всяка вечер теменужена
	ти виждаш бедните деца
	и обидата незаслужена
	по изнурените лица.

	Съдбата рано ги излъгала,
	живота сграбчил ги отвред
	и ето ги: стоят на ъгъла,
	с прихлупен до очи каскет.

	Какво им даваш от разкоша си
	ти — толкоз щедър към едни,
	а към бездомните Гаврошовци
	жесток от ранни младини?

	Пред твоите витрини блескави
	накуп застават често те
	и колко скръб в очите трескави,
	и колко мъка се чете!

	Но тръгват си те пак одрипани,
	с въздишки плахи на уста,
	а тез витрини са обсипани
	с безброй жадувани неща…

	Ти целия скован от злоба си,
	о шумен и разблуден град,
	и твойте електрични глобуси
	всуе тъй празнично блестят!

