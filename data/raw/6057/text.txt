

	Защо? От мен ли пак ти се оплака.
	Но как? Та аз не пея вече в час.
	Дори звънеца трепетно не чакам —
	мълча и слушам. Мамо, вярвай, аз

	през този срок съвсем не се разсмивам
	във час, когато другите мълчат.
	Не съм необуздана, бурна, дива
	дори и в събота. Но някой път

	така ми се приисква да избягам
	от всички тези думи и числа
	и вятър на гърба ми длан да слага,
	да тичам с автобусни колела.

	Тогава аз забравям за урока
	и моите разтворени очи
	се пълнят мигом с хиляди посоки…
	Класът урока слуша и мълчи.

	В такива часове аз тихо бликам
	най-искрените свои стихове,
	но чуя ли, че името ми викът,
	ги скривам като малки грехове

	в очите си. Как хубаво, горещо
	е с тяхната червена светлина!
	Но днеска — след родителската среща,
	те всички се превръщат във вина.

