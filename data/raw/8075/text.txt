
	Въздухът опива като вино —
	Ой, ти, въздух сладък и пиян!
	Ширине — и опнато, и синьо —
	Ой, ти, път, вървян-недовървян!
	Клонче маха и гугутка гука —
	Ой вий, песен и напъпил цвят!
	Женски смях, като вода бълбукащ —
	Ой, любов, останала назад!
	Тая вечер аз ще ви сънувам —
	Тебе, въздух, тебе, ширине,
	Тебе, свят, що с мене се сбогуваш
	С мъжки плач връз женски колене!
	Ширнат, пръснат. Хубав и — във всичко!
	От какво ли не дробен и сбран.
	Тая вечер. Всяка вечер…
	Ничком
	Дорде падна цял и разпилян,
	Идещ, чезнещ, четен-недочетен.
	Тай ще бъде до последен час.
	Дорде път ме пръсне на парчета,
	Ой, парчета! Аз — едно от вас…

