	Най-сетне Сара се върна вкъщи. Събу обувката и чорапа и с любопитство заразглежда пръстчетата си. Откри малката плюска на палеца. Днес цял ден я тормозеше и не можеше да играе спокойно с другите деца. Малко поуспокоена, че не е кой знае какво и скоро ще изчезне, момичето изтича при майка си.
	— Здравей, миличка! Как мина училището? — посрещна я тя.
	— Супер! Имам шестица по математика!
	— Браво, сладурче!
	— Само че… това ме дразни цял ден — и Сара протегна краче, за да може мама да види плюската.
	— О, горкичкото! Утре ще ходиш с другите обувки и до вечерта нищо няма да има — обеща мама.
	— Добре, мамче, щом ще ми мине. Сега ще изляза малко, че ме чакат две приятелки. Може ли?
	— Ами домашните?
	— Мм… като се върна.
	— Добре, излизай — съгласи се майка й.
	Когато детето излезе, тя си помисли, че ще може да поработи на спокойствие. Но още след десет минути Сара пак беше вкъщи, защото я болял кракът. Майка й реши, че все пак е добре да й сложи лейкопласт. Вечерта беше спокойна, тъй като момичето се оплакваше само когато беше с обувките. На сутринта плюската бе станала средно голям мехур и я болеше дори когато беше боса. Сара тръгна на училище с голямо нежелание, понеже едвам стъпваше на пострадалия крак.
	След час се обадиха от училището на майка й да отиде да я прибере. Когато стигна там, поговори с лекарката.
	— Госпожо, не искам да ви тревожа, но това изглежда доста опасно — и посочи мехура, който беше вече почти по-голям от палеца на Сара. — Най-добре да взема скалпела, срязвам го и готово.
	— Неееее! — писна детето.
	И започна да плаче.
	— Ами, вижте… — поклеба се майката. — Мисля, че ще успея и сама да се оправя вкъщи.
	— Наистина ли не можете да я убедите да издържи?
	— Нееее! — отново изписка Сара и ревна още по-силно.
	— Добре, добре — успокои я мама и я гушна. — Благодаря, че ме извикахте — обърна се тя към лекарката.
	По пътя към къщи момичето продължи да хълца, а вътре, когато майка й започна да дезинфекцира иглата, отново ревна с пълно гърло.
	— Хайде, спокойно! Няма да те заболи, а само ще ти мине по-бързо.
	— Не искаааам! Не може ли… да го оставим… само да си мине? — попита хълцукайки Сара.
	— Може, но ще отнеме повече време и ще те боли повече.
	— Нека да болииии!
	Като видя колко я е страх, майка й се примири, че ще я гледа няколко дена да куцука вкъщи.
	— Е, добре, но никакво излизане навън!
	— Няма, мамче!
	На следващата сутрин се беше подуло още повече. Майка й се тревожеше вече не на шега и я предупреди, че ако днес не се оправи, утре отиват в болницата.
	Към обяд мехурът започна да става безчувствен и болката изчезна. Изглеждаше сякаш кожата там, която преди беше тънка и готова да се спука, сега пред очите им ставаше по-дебела и груба. Големината на оттока беше вече колкото цялото стъпало на Сара.
	Вечерта двете видяха нещо, което помниха цял живот. Изведнъж Сара изкрещя. Майка й дойде да види какво има и стана свидетел на следното: кожата на мехура се издуваше, все едно, че нещо бута отвътре — както би изглеждало едно яйце, докато се излюпва пилето, ако беше по-меко. Накрая наистина кожата се сцепи и оттам бликна мътножълта течност. Сара вече на пищеше, загубила ума и дума от страх от това, което ставаше с нея, а само гледаше с широко отворени от ужас очи. След като изтече доста течност, мехурът спадна, но си личеше, че в него има още нещо. И тогава то излезе. Може би по-точно е да се каже изпълзя, защото имаше най-малко двайсет крака от всяка страна, четири пипала и всъщност много приличаше на миниатюрен четирийсетокрак хамстер. Но първото нещо, което направи, след като излезе от мехура, беше, че се обърна към Сара и майка й и изсъска, при което се видяха зъбите му. Зъби на хищник.
	— То е същото — прошепна Сара.
	Малкото чудовище изсъска пак и изпълзя през открехнатия прозорец.
	Майката остана известно време вцепенена, после се обърна към дъщеря си:
	— Какво — „същото“?!
	Сара не отговори. Майка й я хвана за раменете и я раздруса почти истерично.
	— Какво „същото“? Какво беше това? Къде си го виждала? Кажи ми!!
	Момичето известно време гледаше през нея, после заплака.
	— Аз… не исках. Но те казаха, че съм бъзла.
	— Къде си ходила и какво си правила?
	— Отидох с приятелите ми в изоставената къща. Казаха, че имат да ми показват нещо и че ако мина някакъв тест, ще мога да участвам в тайния им клуб. Там ми показаха още две като това нещо и казаха, че трябва да вляза боса при тях. Като ги видях какви са, не исках, но те казаха, че не са опасни и ме наричаха страхливка. Накрая влязох и една от тия гадини ме ухапа по палеца. Мамо, трябваше да го направя — аз не съм бъзла!


	Жгтнвмч се доближи до Фхпрлб и потърка пипалата си в неговите. Чудесно! Намериха си подходяща планета; току-що пробваха на вкус най-разпространения бозайник тук и той се оказа превъзходен; скоро и детето им щеше да се присъедини към тях; оказа се, че животните имат някакви инстинкти — малкото женско не позволи да спукат мехура преждевременно и износи детето докрай — изобщо животът тук беше прекрасен! Само да имаше кой да разчисти останките от вечерята, помисли си Жгтнвмч и се загледа с отвращение в празните очни кухини на най-близкия от черепите наоколо.
