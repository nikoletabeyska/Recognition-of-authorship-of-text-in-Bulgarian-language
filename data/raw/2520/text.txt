	Отдавна, отдавна, в стари времена, в едно царство царувал жесток цар. Народът страдал, но нищо не можело да се направи.
	Един ден, както си летял, един врабец видял на пътя топка памук. Зарадвал се врабецът, взел памука и го занесъл на една старица, която седяла на прага на малката си къщичка.
	— Разчепкай-кай-кай… — изцвъркало птичето и пуснало памука в скута на бабичката.
	Без да каже и дума, тя разчепкала памука и го върнала на врабеца. Той полетял към една девойка, пуснал памука в ръцете й и изчуруликал:
	— Изпреди-ди-ди…
	Момичето безмълвно изпрело от памука конец. Врабецът го взел и долетял при един тъкач. Дал му конеца и изпискал:
	— Изтъчи-чи-чи…
	Тъкачът изтъкал платно, врабецът го взел и го отнесъл на шивача, пуснал го през прозореца и викнал:
	— Уший-ий-ий…
	Шивачът взел мярка на птичето и му ушил панталонки. То навирило човка и полетяло към двореца. Влетяло в тронната зала, където стоял царят, облечен в златни дрехи. Врабецът кацнал близо до него и започнал да цвърка:
	— Моята дрешка е по-хубава! Моята дрешка е по-хубава!
	Разгневеният цар повикал палача:
	— Чу ли какво бъбри този врабец? Убий го!
	Палачът с всичка сила замахнал със секирата, врабецът изпърхал и отлетял през прозореца, а палачът ударил царя и го посякъл. Врабецът се зарадвал и запищял, цял свят да го чуе:
	— Царят умря! Царят умря!
	Хората вдигнали глави и благодарели на храбрата птичка, която ги отървала от тиранина.
