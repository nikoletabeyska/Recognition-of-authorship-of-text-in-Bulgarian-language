
	Небе — куршумена безкрайност — отразено
	през ледена кора в куршумени води.
	Самотен коленичил на леда, смутено
	през него гледам аз: ни слънце, ни звезди, —
	ни ден, ни нощ, — безцветян здрач — мъгла. Безцветни,
	край отражението мое сенки рой
	минуват и не спират: сенки мимолетни,
	залутани безцелно, жадни за покой.

	Аз виждам своя образ там: изпод водите
	държат подводни храсти в кървави бодли
	челото изранено. Съскащи и зли,
	през моите уста на хаоса змиите
	подават сноп езици. Камък там лежи,
	и камък остър на гърдите ми тежи.

	Не съм аз там — не съм това — не съм!… Безцветни
	край сянката ми шетат сенки рой,
	залутани безцелно, жадни за покой…
	Минуват сенки: в погледите мимолетни
	и съжаление и уплах се чете.
	Минуват, заминуват и не спират те.

