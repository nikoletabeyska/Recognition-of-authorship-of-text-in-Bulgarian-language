	Живели някога един мъж и една жена. Мъжът се казвал Фридер, а жената — Катерлизхен.
	Веднъж Фридер казал:
	— Ще отида на полето, а ти, Катерлизхен, приготви за обяд нещо вкусно и налей вино, за да хапна и да пийна като се върна.
	— Върви, Фридер — отговорила Катерлизхен, — върви, аз ще приготвя каквото трябва.
	Като дошло време за обяд, тя взела пушено месо и сложила тигана на огъня. „Докато месото се пържи — помислила си тя, — ще сляза в избата да налея вино.“
	Отишла в избата и започнала да налива вино в една голяма кана. Изведнъж се сетила, че кучето не е вързано и може да отмъкне месото от тигана. „Добре, че се сетих навреме“ — казала си Катерлизхен и хукнала навън.
	Ала кучето вече било захапало месото и тичало с него из двора. Като го видяла, Катерлизхен го подгонила, но не могла да го настигне.
	— Е, каквото е изгубено, изгубено е — казала тя и тръгнала едва-едва към къщи, защото била много изморена.
	В това време каната се била напълнила и виното било изтекло на пода. Като видяла какво е станало, Катерлизхен се завайкала:
	— Какво ще правя сега? Ще трябва да измисля нещо, за да не забележи Фридер.
	Помислила малко и си спомнила, че в килера има една торба с хубаво пшеничено брашно. Взела го и го посипала по пода на избата. Щом — свършила тази работа, огледала наоколо и останала много доволна.
	— Всичко е наред — казала тя. — Избата е суха и чиста.
	На обяд Фридер се върнал вкъщи.
	— Е, какво си ми приготвила за ядене? — попитал той жена си.
	— Ах, Фридер, исках да ти опържа месо, но кучето го отмъкна от тигана. И докато тичах след него, виното изтече от бъчвата. Но аз посипах по пода брашно и сега навсякъде е чисто и сухо.
	— Ах, Катерлизхен, какво си направила?! Как можа да оставиш кучето да отмъкне месото и виното да изтече от бъчвата? И на всичкото отгоре да изсипеш хубавото пшеничено брашно!
	— Но аз не знаех, Фридер — отговорила Катерлизхен. — Трябваше да ми кажеш по-рано.
	„Ако жена ми ще прави все така — казал си Фридер, — ще трябва добре да си помисля.“
	Веднъж той спечелил доста пари и ги сменил срещу злато. Върнал се вкъщи и казал на жена си:
	— Виждаш ли тези жълти кръгчета? Ще ги скрия в едно гърне и ще заровя гърнето в земята под яслата на кравата. Но внимавай да не ги докоснеш, защото лошо ще си изпатиш!
	— Не, Фридер, няма да се докосна до тях — отговорила Катерлизхен.
	Един ден, когато Фридер го нямало вкъщи, дошли търговци, които продавали грънци и всякакви други съдове. Попитали Катерлизхен дали няма да си купи от стоката им.
	— Аз нямам пари — казала Катерлизхен — и затова не мога нищо да купя. Има само едни жълти кръгчета, но не зная дали ще ви свършат работа.
	— Жълтите кръгчета може и да ни свършат работа. Я ги покажи!
	— Отидете в обора — казала Катерлизхен. — Заровени са под яслата на кравата. Извадете ги вие, аз не бива да се докосвам до тях.
	Търговците отишли в обора. Разровили под яслата, извадили гърнето и видели, че в него има злато. Взели го и избягали. А стоката останала в къщата. Понеже в кухнята имало достатъчно съдове, Катерлизхен решила да посади цветя в глинените гърнета и да ги нареди покрай оградата.
	Вечерта Фридер се прибрал, видял грънците и попитал:
	— Катерлизхен, ти ли подреди тези гърнета?
	— Да — отговорила тя. — Купих ги за жълтите кръгчета, които беше заровил в обора. Но аз не ги докоснах. Търговците сами ги взеха.
	— Ах, Катерлизхен, какво си направила? Та това беше чисто злато — всичкото ни богатство. Защо го направи?
	— Но аз не знаех, Фридер. Трябваше да ми кажеш по-рано.
	После Катерлизхен се замислила и казала:
	— Слушай, Фридер, хайде да догоним крадците и да си вземем златото.
	— Добре — съгласил се Фридер. — Ще опитаме, но ти вземи хляб, масло и малко сирене, за да хапнем по пътя.
	Двамата тръгнали да търсят крадците. Фридер вървял напред, защото ходел по-бързо, а Катерлизхен изоставала. „По-добре е да не бързам толкова. Като се връщаме обратно, аз ще бъда отпред.“ — помислила си тя.
	Стигнали до планината. Като започнала да се изкачва по склона, Катерлизхен видяла, че земята е дълбоко набраздена. И понеже била милостива, намазала пукнатината с маслото. Но като се навела, едно парче сирене паднало от кошницата и се търкулнало надолу по склона.
	„Един път вече се изкачих по склона — казала си тя. — За едно парче сирене няма да сляза до долу. Ще пусна друго парче, и то ще го върне обратно.“ — Извадила още сирене и го хвърлила надолу. Но сиренето не се върнало. Тогава тя хвърлила трето парче. „Може би двете парчета чакат третото и затова не искат да се върнат.“ — помислила си тя. Ала и трите парчета не се върнали. „Трябва да помисля — казала си Катерлизхен. — Може би третото парче не е намерило пътя и се е загубило. Значи трябва да изпратя четвърто парче, за да извика останалите.“ Но и с четвъртото парче се случило същото. Тогава Катерлизхен се ядосала и хвърлила надолу по склона всичкото сирене. Почакала малко, за да види какво ще стане, но сиренето не се върнало.
	— Е, аз си тръгвам — казала тя. — После вие ще ме гоните!
	Продължила по пътя и настигнала Фридер.
	— Дай ми сега нещо да похапна — казал той.
	Катерлизхен му дала само сух хляб.
	— А къде са маслото и сиренето? — попитал Фридер.
	— Ах, Фридер — казала Катерлизхен, — с маслото намазах пукнатините по земята, а сиренето… сиренето скоро ще се върне. Едно парче падна от кошницата и аз изпратих след него останалите, за да го върнат обратно.
	— Не трябваше да правиш това, Катерлизхен! — извикал Фридер.
	— Вярно е — отговорила тя, — но да ми беше казал по-рано.
	Двамата изяли сухия хляб и Фридер попитал:
	— Заключи ли къщата, когато излезе?
	— Не, Фридер. Трябваше да ми кажеш по-рано.
	— Тогава се върни вкъщи да заключиш и после ще продължим. Ще донесеш и още нещо за ядене. Аз ще те почакам тук.
	Катерлизхен тръгнала и си помислила: „Фридер не обича масло и сирене. Затова ще му занеса сушени круши.“
	Щом пристигнала вкъщи, заключила вратата на горния етаж с катинар, а долната свалила от пантите и я взела със себе си, защото мислела, че щом няма врата, никой не може да влезе в къщата.
	Катерлизхен тръгнала бавно по обратния път и си мислела: „Нека Фридер да си почине добре.“ Като го видяла, казала:
	— Ето, нося вратата на къщата, за да я пазиш.
	— Боже мой! — извикал Фридер. — Колко умна жена имам! Свалила долната врата, та всеки да може да влезе, а заключила горната с катинар. Вече е късно да се връщаме у дома. Така и така си донесла вратата, ще я носиш по пътя.
	— Добре — съгласила се Катерлизхен, — ще нося вратата, но торбата с крушите ми тежи. Затова ще я закача на вратата, нека тя да я носи.
	Двамата отишли в гората и започнали да търсят крадците, но не ги намерили. И понеже се стъмнило, качили се на едно високо дърво, за да пренощуват. Тъкмо се настанили сред клоните, под дървото дошли крадци и седнали, за да си поделят плячката. Фридер слязъл тихо от дървото, събрал камъни и отново се качил. После започнал да хвърля камъните върху крадците, но не можал да ги улучи.
	— Сигурно вятърът брули шишарки — казали крадците.
	В това време Катерлизхен държала вратата на гърба си. Станало й много тежко, но тя си мислела, че й тежат крушите и казала:
	— Фридер, ще хвърля крушите!
	— Недей, Катерлизхен — казал той. — Крадците ще ни забележат и тогава е свършено с нас!
	— Не мога повече, много ми тежат — изплакала тя.
	— Хвърли ги, дявол да те вземе!
	И крушите се посипали между клоните.
	— Сигурно птиците хвърлят тор отгоре — казали крадците.
	Но вратата толкова много натежала на Катерлизхен, че тя казала:
	— Ще хвърля вратата долу.
	— Недей, Катерлизхен — прошепнал Фридер, — крадците веднага ще ни забележат.
	— Но, скъпи Фридер, не издържам повече! Много ми тежи!
	— Хвърли я, пък каквото ще да става!
	Вратата паднала на земята с гръм и трясък. Крадците скочили и се развикали:
	— Дяволът слиза от дървото!
	Хукнали да бягат и оставили плячката си. На разсъмване Фридер и Катерлизхен слезли от дървото и намерили златото. Зарадвали се много и доволни се прибрали вкъщи.
	— Сега трябва да бъдеш по-разумна, Катерлизхен — казал той на жена си, — и трябва да ми помагаш в работата.
	— Добре, Фридер, обещавам. Ще отида на полето и ще ожъна.
	Отишла тя на полето, но решила най-напред да похапне. Но като се нахранила, й се доспало. Започнала да жъне, ала нали била сънена, без да иска си срязала роклята със сърпа. После легнала и заспала. Като се събудила и видяла, че е полугола, си казала. „Аз ли съм или не съм аз?“ Вече било тъмно и Катерлизхен хукнала към дома си. Почукала на вратата и извикала:
	— Фридер!
	— Какво има? — обадил се мъжът й.
	— Вкъщи ли е Катерлизхен?
	— Да — отговорил Фридер, — вкъщи е.
	Катерлизхен се изплашила и изтичала навън. На пътя срещнала разбойници. Отишла при тях и им казала:
	— Ако сте тръгнали да крадете, ще ви помогна.
	Разбойниците помислили, че тя добре познава околността и се съгласили. Катерлизхен се приближила до една от къщите и извикала:
	— Хей, добри хора, имате ли нещо за крадене? Дошли сме да крадем!
	Тогава разбойниците решили да се отърват от нея и й казали:
	— На края на селото е къщата на попа. В градината расте ряпа. Извади ряпата и ни я донеси.
	Катерлизхен отишла в градината и започнала да тегли ряпата, но се изморила и седнала да си почине. В това време покрай къщата минал някакъв пътник и като погледнал в градината, помислил, че самият дявол тегли ряпата. Изтичал при попа и казал:
	— Дядо попе, дяволът тегли ряпата в градината. Трябва да отидеш и да го прогониш!
	— Не мога, синко — отговорил попът. — Куц съм и не мога да ходя.
	— Аз ще те подпирам вместо патерица — казал пътникът.
	Двамата отишли в градината, а Катерлизхен тъкмо била станала, за да тегли ряпата.
	— О! — извикал попът. — Това е самият дявол! — От страх забравил, че е куц и хукнал да бяга с всички сили.
