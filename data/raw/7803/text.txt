
	КОГАТО нощем всред безкрая
	извие звездния керван,
	обичам смътно да гадая
	и да бленувам своя блян:

	— Дали сама ще се заключи
	душата в своята мечта,
	да слуша скръбните съзвучия
	на безначална чистота?

	И тоя блясък, тая нежност
	на вдъхновеното сърце,
	дали ще гаснат в безнадеждност
	или ще станат нов прицел

	за влюбени стрели? — Не зная,
	но щом заглъхне сетен звън,
	обичам смътно да гадая
	и да предричам своя сън.

