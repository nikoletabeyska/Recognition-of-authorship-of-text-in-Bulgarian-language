	Веднъж лисицата разказвала на вълка за силата на човека — нямало животно, което можело да излезе насреща му. Затова трябвало да си служат с хитрини, за да се пазят от него.
	Вълкът отвърнал:
	— Ако ми се случи някой път да видя човек, въпреки всичко ще се нахвърля върху него.
	— Аз ще ти помогна да видиш човек — рекла лисицата. — Ела утре сутринта при мене, ще ти покажа един.
	Отишъл вълкът рано-рано при лисицата и тя го завела до пътя, по който всеки ден минавал един ловец.
	Най-напред се задал стар войник.
	— Това ли е човек?
	— Не — отвърнала лисицата, — не е това.
	После минало малко момче, което отивало на училище.
	— Това ли е човек?
	— Не, то тепърва ще става човек.
	Накрая се задал ловецът с пушка двуцевка на гърба и ловджийски нож на колана. Лисицата рекла на вълка:
	— Ето виж, иде човек! Нахвърли се върху него, но аз ще се прибера в дупката си.
	Вълкът се спуснал към човека, а ловецът, щом го забелязал, си рекъл:
	— Жалко, че не си напълних пушката с куршуми.
	Вдигнал пушката, прицелил се и изстрелял сачмите в главата на вълка.
	Вълкът разкривил муцуната си от болка, но не се изплашил. Ловецът стрелял втори път, но вълкът и сега преглътнал болката и се нахвърлил върху ловеца. Тогава ловецът измъкнал лъскавия си нож и му нанесъл няколко удара отляво и отдясно. Заревал вълкът и цял окървавен, побягнал при лисицата.
	— Е, куме — рекла лисицата, — как се справи с човека?
	— Ох — отвърнал вълкът, — не си представях така силата на човека. Най-напред свали от рамото си една тояга, духна в нея и върху муцуната ми налетя нещо, което ужасно ме загъделичка. После духна още веднъж в тоягата и тогава край носа ми хвръкна нещо като мълния и градушка. А когато се приближих съвсем до него, той измъкна от тялото си едно лъскаво ребро и така ме заблъска с него, че щеше да ме убие.
	— Виждаш ли — рекла лисицата — какъв голям самохвалко си! А който се хвали, нищо не прави.
