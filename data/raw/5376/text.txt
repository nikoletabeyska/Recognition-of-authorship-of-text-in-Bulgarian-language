
	Москва, Москва!
	Ти ярко пак пламтиш, ти пак туптиш!
	Ти пак си огнено сърце
	и с ясна пурпурна усмивка бдиш
	над братски стиснати ръце.
	Че блясъкът на твоята зора
	раздра световната тъма,
	че ти като възторжена сестра
	събра на цялата земя
	и радостта, и бурната печал!…

	Москва, Москва!
	сърце от разтопен метал!

	Москва, Москва!
	Пред твоите стоманени врати
	разби се вражата вълна;
	звездата ти с рубинен лъч трепти
	над всяка горестна страна,
	където робът цял живот оре,
	а мре лишен от късче хлеб,
	където пролетарското море,
	възвре от пламъка свиреп
	на петгодишна демонска война.

	Москва, Москва! —
	звезда на нови времена!

	Москва, Москва!
	От своите площади днес мълвиш
	присъда над вековен гнет.
	Сред теб са Лондон, Рим, Берлин, Париж,
	сред теб и целий пролетарски свет.
	И горда в своя блясък и гърмеж,
	с копнеж за сетната борба,
	пламтиш чрез всеки старец и младеж,
	зовеш кат бронзова тръба
	и твоя зов веригите руши!…

	Москва, Москва!
	вулкан от пламнали души!

