
	И аз съм син злочест на своя век,
	и мен душа ми мъчи дух безверни
	и кръста кат незначущи белег
	отминавам аз, когато ми се мерне.

	Надникна ли обаче в някой храм
	и видя старци, баби с косми бели
	ил майки, що утеха търсят там
	за свойте може би деца умрели,

	то трогнат взирам се в Христовий лик
	и сещам колко туй место е свето:
	в гърдите ми възлиза тъжен вик

	и нямо там проклинам аз в сърцето
	онез, които с своя ум велик
	откриха ни, че празно е небето.

