
	Ти грееш, Петроград, все тъй непобедим
	след толкоз тежки дни и пристъпи безплодни —
	и сякаш чувам аз през твоя прах и дим
	победната тръба на робите свободни.

	И ти стоиш сега над хиляди съдби —
	символ на крепката десница неуморна
	и не един напад по тебе се разби,
	и не една вълна, престъпна и позорна.

	Аз виждам твоя стан, в желязо окован,
	и твоя легион — възмогнати и горди.
	Припада тъмна нощ и върху твоя стан
	налитат варвари на многобройни орди.

	Припада тъмна нощ и меден рог звучи:
	нападат варвари гранитните ти брони,
	но… в бойния напев с усмихнати очи
	летят железните червени ескадрони.

	Нападат варвари… и ето — страшен гръм! —
	звучи победен марш по твоите площади;
	желязна крепост е тук всеки камен дом
	и всяка улица — море от барикади.

	И твоите деца, о беден Петроград,
	умират и мълвят молитва словословна —
	и всеки паднал син е наш загубен брат,
	и всеки гроб — символ на правдата световна.

	Бъди, о Петроград, над всяка суета —
	неуязвим и чужд за мрачните прокоби —
	да се разбива в теб позора на света
	през тоя тъмен век на хищници и роби!

	Ноември 1917

