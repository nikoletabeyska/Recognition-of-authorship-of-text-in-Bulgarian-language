
	Напразно вън фучеше упоритият
	зъл вятър на несвършващата зима.
	Землянката бе сигурно прикритие —
	от мини и от студ неуязвима.

	Стените колко гладко са изринати!
	Една ръка е пипала грижливо,
	затуй не липсват даже и картини.
	И всичко е уютно и красиво.

	Противникът ли в свойто отстъпление
	е правил тази хубава землянка?
	Копал я е пред самото сражение
	един усмихнат украински Ванка.

	Той знаел — тук не ще останат повече,
	при най-добрия случай само два дни!
	Че утре пак за път ще са готови те,
	че може той в атаката да падне.

	Не гроб-землянка! Той направил жилище,
	като в същински дом да се намира.
	Човек превръща и трапа в светилище!
	Човек не заслужава да умира…

	1956

