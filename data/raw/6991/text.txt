
	Видях я — ослепяха ми очите
	от тая демонична красота
	и вик безумен тласнаха гърдите
	към схванати уста.

	Между вулкани майка я родила,
	в Калабрия — сърца за да мори…
	Де другаде, кажете, тая сила
	и страст, и плам гори?…

	Два дена веч — две годин — аз линея,
	че тя не снема огнен взор от мен, —
	а смелост липсова… Ще полудея!…
	Но дойде третий ден…

	На третий ден аз грабвам китка цвете
	и влизам при Розалия: подлий страх
	тоз път веч задуших и аз ръцете
	аз смело я хванах.

	И викнах й: „Три дена вече стават!
	Не мога повече — не ме мъчи!…
	Очите твои мира ми не дават —
	тез черните очи“…

	Но смая се и трепна тя тогива —
	и готви се да бяга, да се крий:
	„Недей!… Батиста е ревнив… не бива!
	Да знай — ще те убий!…“

	„Да ме убие!… нека!… остави ме!…“
	И тигър ревна в моето сърце —
	и хубостта, която подлуди ме,
	аз грабнах на ръце.

	И тез очи безумно-сладострастни
	със хиляди целувки аз покрих,
	и в тия устни трепетни безгласни
	аз свойте устни впих.

	И всичката ми кръв нахлу в главата…
	Как можех вече аз да се свестя,
	когато и Батиста, и… камата
	сама забрави тя?…

