
	Като буболечки навъсени плъзнаха хората
	от трамваи, от спирки, от сергии и дупки.
	Мъкнат картофи жените, мъжете — навъсени,
	бързат да пият, ако не заспят — ще се къпят.
	Въздъхна от сладост опожарена земята.
	Литнаха горе даже и птици.
	Небето — червено — като чаша със вино,
	се излива полека надолу.
	В блока отсреща — ръкави размаха прането.
	Децата разменят картинки отдолу.
	Няколко кучета, съседът по потник оправя колата.
	Мирише от кофите на прокиснали дини.
	Ще се мръкне полека… след мача и хляба.
	Ще заспят тази нощ и прозорците.
	Към луната ще литнат няколко прилепа.
	Изгорели, в тревите ще млъкнат щурците.
	Само едно куче, полудяло от жега
	Цяла нощ озлобено, ще лае звездите.

