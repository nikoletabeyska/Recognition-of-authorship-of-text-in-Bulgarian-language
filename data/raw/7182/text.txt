

	Вехне младост, чезнат сили
	под тъмничний мрачен свод,
	тук в гърдите ми изгнили
	няма искрица живот.

	Скоро, зная, ще престане
	в мен сърцето да тупти;
	вам — и вам ще край настане,
	мои пламенни мечти…

	Ах, мечти!… Родино клета,
	щастье тебе съм мечтал:
	твойта волност и просвета
	беше моя идеал.

	Тебе гази крак тирански —
	в твойте дивни широти
	глас един е — страшен кански
	плач отчаян там ехти.

	Там палачът звер е гладен,
	там золумството цари
	и… и там народ е страден:
	мойте братя и сестри.

	В тебе раснал несвободен,
	орисията ти зла
	беше в мене червей злобен
	зарад мъки и тегла:

	гледах твоето страданье —
	бяс ми късаше сърце,
	чуях твоето стенанье —
	срам ми палеше лице.

	Гледах, тъжях… и завета —
	сладкият священ завет:
	да умра за тебе клета,
	стана ми душа и свет.

	Освети ме дух божествен,
	кръв по-нова кипна в мен…
	Чаках веч деня тържествен —
	в робството последний ден.

	Чаках… Робското мъченье
	все цареше: сълзи, пот
	бе на роба назначенье
	в окървавений хомот.

	Чаках… А горите тъмни
	на злочестата страна,
	те — синееха се пълни
	с слава, с чудни имена…

	И доде денът бурливи
	след вековна робска нощ
	за разплатите гръмливи…
	Килна в мене бяс и мощ.

	Гръм ехтеше в планините:
	там въстаналият роб
	диреше си правдините
	и нахождаше си гроб.

	„Там! Там!… Там в горите дето
	днес е кървава борба,
	де на знамето развето
	бляска: «Смърт за свобода!»“

	Тъй си думах, тъй с другари
	ний решихме в нощ една
	и ни слънцето завари
	под юнашки знамена…

	Но не паднах аз в борбата,
	там не найдох своя гроб;
	тъй ми е била съдбата —
	свършвам пленник, свършвам роб.

	Свършвам с мисъл безутешна:
	в робство черно йоще трай,
	след борбата безутешна,
	родний ми страдален край.

	В бой въстаник, лев беше,
	смел, чутовен бе герой,
	на уста с усмивка мреше,
	но надви поганский брой.

	Що би могъл и орела,
	ако с врани стотна сган
	влезъл би в разправа смела,
	сам посреди жалък стан?

	И кръв много се пролея…
	Но нима нахалост е?
	Кръстената с кръв идея
	по-стремително расте!

	От кръвта ни жертви редки,
	жетва славна ще избий;
	тъй и пролет всяка капка
	злато чисто в себе крий.

	В края бащин безвъзвратно
	мракът ще се разпилей,
	свободата — слънце златно,
	там широко ще огрей…

	Често в нощите досадни,
	тука в безпросветний мрак,
	чувства тъжни, мисли ядни
	в мене будът се рояк.

	Но измежду тях мечтата
	пак отскубне се — лети
	все нататък, към полята,
	дето майчин плач ехти;

	сред напразните вълнения,
	ме нападне дремота,
	оживлят във рой виденья
	таз тъмнична пустота…

	Ти, далеч! Съзнанье болно
	на тъмничните тегла; —
	понесе ме леко, волно,
	сън на своите крила.

	Между близки и познати
	пренесе ме бързо той —
	виждам ги аз вси благати,
	волни радостни в покой.

	Вредом виждам друг живота,
	вредом шум и свобода!
	Де следите на хомота
	и на робската съдба?

	Всъде волно неуморно
	благодатен труд кипи,
	а за робството позорно
	споменът в забвенье спи.

	Градове светливи, чисти,
	мирни радостни села,
	широки — нивя златисти,
	де пълзят безчет рала…

	Леко дишам и в гърди ми
	пламък чуден загори —
	стане радост за очи ми
	всеки камъчец дори…

	Стресна се… Тъмата крие
	всичко в таз килия — ад;
	тихо — чуя кат се бие
	в мен сърцето с злоба, с яд.

	Тъжно песен меланхолна
	се навремени извий —
	стражът дремката неволна
	с нея иска да надвий.

	Или жалостно смешенье
	крито, грозно проечи —
	клетник някой в отчаянье
	болките си с рев мегчи.

	И настръхнат ми космите,
	бясно се сърце забий,
	кръв премреже ми очите,
	страшно свят ми се завий.

	Пламня в треска, яд ме трови,
	махня злобно с пътний звон
	на ръждивите окови
	се сгласява моя стон…
	............................
	Свършвам аз… Смъртта ме кани
	на покой… Пред мен тъмней…
	Вам проклятие, тирани!
	Македония, живей!

