	[* Тит /79-81/ — римски император, който разрушава въстаналия срещу римското владичество Ерусалим през 70 г. Бел. ред.]

	I
	От хълма над купола нявга свещен
	видях те, Сион, от Рим покорен.
	Сетно слънце се скри, сетен поглед назад
	хвърлих аз, осветен от горящия град.

	II
	Потърсих дома си и храма велик,
	За бъдното робство забравил за миг,
	ала само юмруци в окови видях
	и светините свидни, превърнати в прах.

	III
	Тук залеза често бях гледал така
	да хвърля позлата със щедра ръка
	и по храма да гаснат последни лъчи
	все пред моите жадни за хубост очи.

	IV
	На същия връх застанал бях пак,
	но без да се усетя, че спуска се мрак.
	О, защо гръм не блесне и цял легион
	не рухне безжизнен пред твоя амвон?

	V
	Няма идол фалшив да петни тоз олтар,
	де Йехова единствен е бил господар.
	И макар да са пръснати твоите деца,
	вечно властваш ти, Господи, в наште сърца.

	1815

