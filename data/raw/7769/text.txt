
	ИЗМАМНИЙ пламък на скръбта ме води,
	през тайните на замечтани броди,
	към нови, непознати небосводи,
	где слънцето с просторите говори.

	Стрели пронизват кръстом далнините,
	разкъсан чад сред въздуха трепери
	и всеки лъч се лута да намери
	покой в спокойний ромон на вълните.

	Ще мога ли в часът, когато чезне
	вечерната печал и бог люлее
	на вечността желанията звездни,
	последната си песен да изпея?

