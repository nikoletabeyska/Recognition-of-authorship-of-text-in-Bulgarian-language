
	Вълните спят, залени с светлина
	под юлските нажежени лъчи,
	не видят се разперени платна
	на ладия, ни птица да хвърчи.

	Небе, море се гледат отдалек
	кат неподвижни две огледала;
	въздухът само, като че от пек,
	трепери над горещата скала.

	Вред тишина, не чуй се шум, ни глас;
	над морната природа вцепенена
	смъртта прелита сякаш в този час;

	и в мен замират мисъл, воля, страст,
	като в нирвана някаква блажена
	да се пренасям с цялата вселена.

