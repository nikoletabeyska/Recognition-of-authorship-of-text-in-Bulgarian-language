	__(комплект документи)__



	АКАДЕМИЯ ЗА РОДОВО НАСЛЕДСТВО                      Съвършено секретно
	ОТДЕЛ ЗА РЕКОНСТРУКЦИИ                             Спешно
	———————————————————————————————

	                             До райхсфюрера на СС Хайнрих Химлер
	                             от реконструктора от „Аненербе“
	                             Т. Крегер, щандартенгемайндефорщеер
	                             АС, младши имперски маг.


	РАПОРТ

	Райхсфюрер!
	Аз знам каква отговорност води със себе си моето обръщане пряко към Вас. Но посетилото ме видение е толкова значително, че като патриот на Райха и истински немец се чувствам задължен да предам неговото описание, изпълнено с максимална точност, лично на вашето внимание, и нека моите думи говорят сами за себе си.
	На 10.1.1935, в 14.00 берлинско време, намирайки се в медитативния бункер на „Аненербе“, аз излязох в астрала на обикновен патрулен рейд. Както винаги ме съпровождаше астралното тяло на кучето Теодорих и два демона от пета категория „Ханс“ и „Попел“. Като се озовах в астрала, аз забелязах, че флуктуациите на Юпитер са странно напрегнати и излъчват необичайното за тях виолетово сияние. В такива случаи инструкцията препоръчва да се построи защитен пентаедър и да не се излиза от неговите граници. Обаче аз — за което съм готов да нося отговорност — сметнах за възможно да се огранича с пеенето на „Хорст Весел“, тъй като се намирах недалеч от линията на перспективно излъчване на волята на фюрера на немците Адолф Хитлер, който в тази вечер осветяваше левия долен квадрант на Зодиака. Неочаквано от флуктуациите на Юпитер се отдели сърповиден червен елементал. След няколко секунди той се пресече с линията на волеизявление на фюрера. Вследствие на това се получи мощно ефирно избухване, и аз загубих съзнание.
	Като дойдох на себе си, открих, че се намирам в сплеснато черно пространство, при това кучето Теодорих и демонът „Ханс“ бяха загинали, а демонът „Попел“ бе преминал в състояние, което на вътрешния език на „Аненербе“ се нарича „преобърната чаша“.
	Неочаквано отзад възникна разряд, и от него се появи неясен силует. Когато той се приближи, различих старец на твърде преклонна възраст, с широка гъста брада и тънък пояс около бялата селска риза. В едната си ръка той носеше горяща свещ, а в другата — няколко кафяви книги със собственото си изображение на корицата. На челото на стареца бе закрепено медицинско огледалце с отвор по средата, подобно на онези, които се използват от отоларинголозите, а зад него вървеше бял кон, впрегнат в каляска с ресори във вид на декоративен плуг.
	Като дойде близко до мен, старецът ме заплаши с пръст, после сложи книгите си на долната плоскост на окръжаващото ни пространство, закрепи върху тях свещта, яхна коня и направи няколко кръга около свещта, изпълнявайки на гърба на коня сложни гимнастически упражнения. При това огледалото на главата му блестеше така непоносимо, че бях принуден да отместя погледа си, а демонът „Попел“ премина в състояние „празна тръба“. След това свещта изгасна, старецът препусна нанякъде, и тогава хармониката стихна. (През цялото време някъде отдалеч свиреше хармоника — руско подобие на ръчно органче.)
	След това се озовах в астралния тунел No.11, по който се върнах в медитативния бункер на академията.
	Като излязох от медитация, аз незабавно седнах да пиша настоящия рапорт.
	Хайл Хитлер!

	Младши имперски маг Крегер.


	--------------------------------------------------------------------------
	РАЙХСФЮРЕР НА СС ХАЙНРИХ ХИМЛЕР
	--------------------------------------------------------------------------

	„Аненербе“, за Вулф


	Вулф!
	1. Кой посмя да арестува Крегер за рапорта? Незабавно да го пуснат. Този човек е патриот на фюрера и Германия.
	2. Не разбрах какво общо има тук Юпитер. Може би все пак е Сатурн? Нека с това се занимае астрологическият отдел.
	3. Да се проведе реконструкция на откровението, да ми се представят протокол и препоръки.
	4. Това е.

	Хайл Хитлер!

	Химлер.

	(Не знам за вас, Вулф, но мен този каламбур винаги ме разсмива.)




	АКАДЕМИЯ ЗА РОДОВО НАСЛЕДСТВО                    Съвършено секретно
	ОТДЕЛ ЗА РЕКОНСТРУКЦИИ                           Спешно
	——————————————————————————————


	                                 До райхсфюрера на СС Хайнрих Химлер


	__Служебна записка.__

	(„за откровението на Крегер“)

	Райхсфюрер!

	Значението на откровението на Т. Крегер за Райха е неоценимо. Може да се каже, че то увенча продължителната дейност на „Аненербе“ по изучаване на тактиката и стратегията на комунистическия заговор и тегли чертата под една от неговите най-зловещи глави.
	Както е известно, след унищожаването на болшинството от грамотното население в Русия много шифровани текстове на донесения на майор фон Ленен до Генералния щаб, замаскирани като безсмислени рускоезични текстове, там получиха разпространение в качеството на така наречените „трудове“. Сред тях е донесението „За придвижването на третата Заамурска дивизия към западната граница“ (В зашифрован вид — „Лев Толстой като огледало на руската революция“.)
	В мистическата система на Молотов и Каганович, на основата на която се осъществява управлението на страната, на руския текст на тази шифровка и особено на нейното заглавие се придава огромно значение. Първоначално Сталин (понастоящем, предполага се, Сероб Налбандян) и неговото обкръжение приеха тезиса на Каганович, който утвърждава, че тази фраза трябва да се разбира буквално. Тази постановка влече със себе си следния извод: манипулирайки отразяващото руската революция огледало, може да се стигне до прехвърляне на нейното отражение върху произволна друга държава, което ще доведе, по законите на симпатическата връзка, до аналогична революция в избраната страна. По данни на абвера този извод е бил направен от Каганович още преди две години. Обаче при практическата реализация на тази идея възникнаха трудности. Строителството на огромен рефлектор в района на Ясна поляна, който трябваше да изпраща лъча на Луната, а от Луната — на Земята, беше преустановено във връзка с недостатъчната точност на разчетите. Понастоящем рефлекторът се намира в замразено състояние (виж рис. 1).
	По-нататък. Преди около половин година Молотов стигна до извода, че огледалността на Лев Толстой се явява духовно-мистична, и рефлектиращата функция може да се осъществи с помощта на ново издание на събраните съчинения на писателя, чийто коефициентът на отражение може да се увеличи за сметка на изключване на идеологически неприемливите работи като превода на Евангелията. При това наводката и фокусировката могат да се достигнат чрез вариране на тиража на всеки отделен том. Привеждам таблица на тиражите на осемтомните събрани съчинения на Толстой за 1934 г. (по данни на РСХА).

	1 том — 250 хил. екз.
	2 том — 82 хил. екз.
	3 том — 450 хил. екз.
	4 том — 41 хил. екз.
	5 том — 22 721 екз.
	6 том — 22 720 екз.
	7 том — 75 241 екз.
	8 том — 24 екз.

	Лесно се вижда, че грубата наводка се осъществява с помощта на първите четири тома, а фината — с помощта на пети до осми том.
	Значението на откровението на Крегер в тази връзка се състои в това, че то позволи да се въведе нов метод за определяне на мишената на удара, нанасян от червените. По този начин ни се удаде да получим абсолютно точни резултати. Прилагам протокол за реконструкцията и препоръки.

	Хайл Хитлер!

	Гл. реконструктор И. Вулф





	АКАДЕМИЯ ЗА РОДОВО НАСЛЕДСТВО                    Съвършено секретно
	ОТДЕЛ ЗА РЕКОНСТРУКЦИИ                           Спешно
	——————————————————————————————


	__Протокол за реконструкция №320/125__

	На 12.1.1935 в „Аненербе“ бе проведена реконструкция по делото на Толстой-Каганович. Метод на реконструкцията — „откровение на Крегер“.
	В 14.35 в първа реконструкционна зала беше поставена гипсова статуетка на Лев Толстой с височина 1.5 м с прикрепено на челото огледалце с площ 11 кв.см с отвор по средата. Пак там бе поставен глобус с диаметър 1 м на поставка с височина 0.75 м. За моделиране на руската революция беше изгорен макет на имението на Иван Тургенев „Липки“ в мащаб 1:40, разположен в далечния десен ъгъл на залата. Разстоянието между обектите и точното им геометрично разположение бяха пресметнати въз основа на данните на РСХА за тиражите на последното издание на Толстой в Русия. След това светлината бе загасена от имперския медиум Кнехт, и в залата влезе реконструктор Марта Ейхенблум, преоблечена като Сталин. Тя завъртя глобуса в лявата посока. След неговото спиране светлинното петно от огледалото на челото на Толстой се оказа в района на Абисиния.
	След това в залата влезе реконструктор Брокман, преоблечен като фюрера, и осъществи завъртане на глобуса надясно. След спирането му тъмното петно в центъра на огледалния блик се оказа на Апенинския полуостров. С това реконструкцията завърши.

	Имперски медиум  И. Кнехт                 Реконструктори  М. Ейхенблум
	                                                          П. Брокман




	АКАДЕМИЯ ЗА РОДОВО НАСЛЕДСТВО                    Съвършено секретно
	ОТДЕЛ ЗА РЕКОНСТРУКЦИИ                           Спешно
	—————————————————————————————


	__Изводи от реконструкция 320/125__

	1. По данни на реконструкцията, в настояще време Райхът не е заплашен от непосредствена опасност.
	2. В най-близко време следва да се очаква комунистически преврат в Абисиния, който обаче може да бъде предотвратен чрез изпращане там на контингент италиански войски.

	Гл. реконструктор И. Вулф

	Забележка.

	За проявен астрален героизъм ръководството на „Аненербе“ моли Т. Крегер да бъде представен за награждаване с рицарски кръст първа степен с дъбови листа.




	__Секретно__

	Разшифровка на магнитофонен запис No.462-11 от архива на партийния съд на честта в НСДАП
	Записът е направен на 14.1.1935 от подслушващ механизъм ВС-М/13, поставен в спалнята на Ернст Калтенбрунер


	Ема Калтенбрунер:
	— Какво смешно пискюлче имаш на нощната шапчица, Ернст…
	Ернст Калтенбрунер:
	— Остави…
	Ема Калтенбрунер:
	— Но какво ти става днес?
	Ернст Калтенбрунер:
	— Стават странни неща, Ема. Моят човек в „Аненербе“ съобщи, че някой си Крегер от техния отдел се напил и представил на Химлер съвършено безумен рапорт. А Вулф — Вулф, на когото се доверявахме — вместо да прати мерзавеца на военен съд, скалъпил цяла теория, според която Италия трябва да нападне Абисиния…
	Ема Калтенбрунер:
	— И какво?
	Ернст Калтенбрунер:
	— Ами вече всичко се задвижи. Вчера Рибентроп два часа говори с Рим по високочестотната връзка, а след два дни ще има разширено съвещание при фюрера.
	Ема Калтенбрунер:
	— Ернст!
	Ернст Калтенбрунер:
	— Какво?
	Ема Калтенбрунер:
	— Знам какво трябва да направиш. Трябва да отидеш при Химлер и да разкажеш всичко, което знаеш.
	Ернст Калтенбрунер:
	— А според теб къде бях днес? Цял час стоях изпънат пред него и говорих, говорих, а той… Той през цялото време си играеше с главоблъсканицата — знаеш, едно стъклено кубче, а в него три топчета… Като свърших, той свали пенснето си, изтри го с кърпа — той дори на кърпата си има избродиран череп — и каза: „Слушайте, Ернст! Никога ли случайно не ви се е присънвало, че пътувате в каросерията на раздрънкан камион неизвестно накъде, а около вас седят разни уроди?“ Аз премълчах. Тогава той се усмихна и каза: „Ернст, нали аз знам не по-зле от вас, че няма никакъв астрал. Но как мислите, ако вие и дори Канарис имате свои хора в «Аненербе», нали трябва и аз да имам там свои хора?“ Аз не разбрах какво имаше той предвид. „Мислете, Ернст, мислете!“ — каза той. Аз мълчах. Тогава той се усмихна и каза: „Как смятате, чий човек е Крегер?“
	Ема Калтенбрунер:
	— О, Боже!
	Ернст Калтенбрунер:
	— Да, Ема… Навярно съм прекалено прост за всичките тези интриги… Но аз знам, че докато съм нужен на фюрера, сърцето ми ще тупти… Ти нали ще бъдеш до мен? Ела при мен, Ема…
	Ема Калтенбрунер:
	— Ах, Ернст… Ролките… Ролките…
	Ернст Калтенбрунер:
	— Ема…
	Ема Калтенбрунер:
	— Ернст…
	Ернст Калтенбрунер:
	— Знаеш ли, Ема… Понякога ми се струва, че не аз, а фюрерът живее в мен…
