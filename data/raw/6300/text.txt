
	Пурпурният запад угасна,
	долини, чукари — в мъгли.
	В душата си с клетва безгласна
	Бог вредом нощ тежка хвърли.

	В пустиня съм сякаш — такава
	безмълвност отвсякъде вей.
	Вечерникът само повява
	и сухите листе пилей.

	Как тъжен е техният шопот!
	В душата измъчена той
	пробужда метежния ропот
	на спомени горки безброй…

	Безмълвен се скитам и чезна,
	как чезнат долини, гори —
	че сетно сиянье изчезна
	и никой не чака зори.

