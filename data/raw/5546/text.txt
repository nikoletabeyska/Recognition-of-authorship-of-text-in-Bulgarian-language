
	Земята долу спи студена,
	блестят отгоре небесата.
		Аз слушам — вредом тук
		със съскащ звук
	струи из бездни заледени
	среднощен дъх и смъртно стене
		под взора на луната.

	Замират храстите полека
	и черни, птиците във мрака
		потъват, свити, в сън
		под всеки трън
	до криволящата пътека,
	която секва недалеко
		и никого не чака.

	Едва проблясват ти очите
	под таз луна, що смътно грее:
		над мудната река
		блестят така
	на огън призрачен лъчите.
	Те позлатяват ти косите,
		които вятърът пилее.

	С лъчи по устните ти бледни,
	любима, вятърът играе.
		По твоята коса
		скрежи роса.
	Ти легнала си и с дихания ледни
	небето би могло да те досегне,
		когато пожелае.

	1815

