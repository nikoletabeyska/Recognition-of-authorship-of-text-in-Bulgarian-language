
	Вдигат се брястове в царственост сънна,
	извишава се купол стъмен. —
	Бог благославя! И ехото звънна
	под пламък и меч разжарен:

	меч всепобеден,
	процеп всред мрак,
	огнен и леден,
	кървав за враг,
	в защита убивай
	нападащ ломи,
	невидим се сливай
	с лъчи и тъми!

	Гибел юначен народ ли настигне,
	блесни в пътеводни лъчи!
	Брат ли ръка срещу брата повдигне
	неверни ръце отсечи!

	Меч всеподебен,
	процеп всред мрак,
	пръв и последен
	стражник над праг,
	мъстителност мъжка,
	в железни ръце,
	влетявай до дръжка
	в зловещо сърце!

	Святкай, съгрявай сърца преломени,
	божествено-яростен меч!
	Нека блестят векове отразени
	из твоята вражеска реч!

	Меч всепобеден,
	процеп всред мрак,
	гневно наведен,
	слънце над стяг,
	когато отсъдиш
	смъртта да владей,
	убий — без да бъдеш
	убиец злодей!

	Буря настъпи ли в огнена броня,
	оттекваща бран и вражда, —
	свято знамение! Грей в небосклона,
	победна кръстата звезда!

	Меч всепобеден
	процеп всред мрак,
	огнен и леден,
	кървав за враг,
	убивай, прощавай,
	пълчища води,
	в десница корава
	всевластен бъди!

