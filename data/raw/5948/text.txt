	Магарето и петелът се хранели кротко, когато изневиделица се появил лъвът и нападнал магарето. От страх петелът изкукуригал панически. Лъвът — боговете знаят защо — изпитва небивал ужас когато чуе глас на петел. Хукнал той да бяга презглава.
	Магарето допуснало, че лъвът се е изплашил от него, и затърчало напред да го гони и преследва. Междувременно петелът престанал да кукурига, лъвът спрял да тича, добил кураж и налапал магарето.
	Затова не тичай да береш лаврите от победата, която друг е извоювал. Може да те сгази отстъпващият неприятел.
