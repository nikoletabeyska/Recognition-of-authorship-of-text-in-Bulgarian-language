	Медарка кацаше от цвят на цвят и смучеше нектар. Беше топло и приятно, небето се синееше като цъфнал лен.
	„Защо ли няма други пчели?“ — огледа се тя, но затананика пак своята еднообразна песничка и се понесе над пъстрото поле. Тя не обърна внимание на двете пухкави облачета, които изплаваха над планината и поведоха след себе си гъсти дъждоносни вълни.
	Първият гръм я изплаши и Медарка се спусна назад. Но кошерите бяха много далеч. Затупаха едри капки. Тя сви мокрите си крилца и запълзя между сведените тревички.
	— Ох — въздишаше често тя, — дано намеря някъде подслон!
	Наблизо имаше прогнил дънер. Тя пропълзя с последни усилия до него, надзърна отсам, надзърна оттатък и откри една дупчица.
	Медарка беше млада пчела и малко познаваше света. Тя не беше срещала никаква пречка по цветния си път и мислеше, че няма лошо същество върху необятната земя.
	В дупката беше тъмно и задушно. От дъното я лъхна отвратителна миризма. Тя навлезе вътре смело и седна да си почине. Студени тръпки разтърсваха нежното й телце.
	— Ой, колко е задушно тук! — изохка тя.
	— А като е задушно, защо не си стоиш вън? — изгърмя от дъното груб глас.
	Медарка примря от страх. Чак сега тя разпозна в полумрака на дупката едър черен бръмбар с дълги пипала на главата.
	— Прощавай — рече умолително Медарка, — навън заваля и ми измокри крилцата. Щом спре, ще си ида.
	— А къде си ходила? — още по-грубо попита бръмбарът и пристъпи гордо.
	— Събирах мед.
	— Мед ли? Какво е то?
	— Храна.
	— А, тъй ли? — облиза се апетитно той. — Дай да видя!
	Пчеличката изсипа върху сухо листо меда и се дръпна назад. Бръмбарът подуши, опита го и го изгълта наведнъж.
	— Дай още! — обърна се той.
	— Нямам вече.
	— Само това ли си събрала от сутринта?
	— Само това — отговори скромно тя.
	— Ей че мързеливи същества са се навъдили!… Повече не можеш ли да събереш?
	— Не мога.
	— Лентяйстваш, а? — разсърди се той. — Защо не се трудиш повече?
	— Капнах от умора, нито една минутка не съм си почивала — започна да се оправдава Медарка. — Пък повече и не може да се събере… Я похвърчи ти, та да видиш…
	— Аз не мога да хвърча — прекъсна я бръмбарът, — но затова пък ти ще останеш при мене…
	— Не мога — рече тя, — ние сме цял кошер, трябва и аз да нося храна… Как ще ида наготово през зимата?
	— Това не ме интересува! — отвърна бръмбарът. — Задържам те от днес, за да ми събираш мед.
	— А ти какво ще правиш? — обърна се учудена Медарка.
	— Аз ще внимавам да не избягаш… Но, виж, дъждът е спрял, хайде на работа!
	Медарка заплака:
	— Пусни ме, моля ти се! Сестричките ми ще се тревожат, ако не се завърна до довечера…
	— Хайде… — сопна се бръмбарът.
	— Но крилцата ми са още мокри — рече тя.
	— Че ти с крилата си ли го събираш?
	— Не, с хоботчето. Но нали трябва да прехвръквам от цвят на цвят?
	— Аз ще ти помагам за това — каза бръмбарът и я изтласка навън.
	Дъждът беше престанал, облаците бяха разпокъсани, небето се смееше окъпано.
	Бръмбарът покачи Медарка върху един цветец. Тя засмука ароматния нектар. Слънцето я напече. Крилцата й изсъхнаха. Тя подскочи на друг, по-висок цвят. Бръмбарът започна да я гълчи:
	— Слез! Не ти позволявам! Тук при мене ще стоиш!
	— Я се махай, мързеливецо! — изгледа го презрително Медарка и подскочи на друг цвят.
	Бръмбарът скръцна с пипалата си от яд, помъчи се да размаха крилата си, но ги отпусна безсилно. От дългото бездействие той беше се отучил да лети.
	— Ах, да можех да хвърча! — изпъшка заканително той.
	— Ако можеше да хвърчиш, ти нямаше да ограбваш другите! — отвърна пчеличката и отлетя към кошерите.
