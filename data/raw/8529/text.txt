
	Цял ден плувал в мръсотията,
	с поомърляна душа
	от „ония“ и от „тия“ там,
	газил в тинята пеша,
	да си върна куп илюзии,
	да се сетя, че съм жив,
	пускам си среднощна музика
	от транзистора… Лъжи,
	подлости, сплетни, разпятия —
	от сега и от преди
	се събарят във душата ми.
	И за да се прероди,
	в сълзи руква тя по бузите.
	Боже — плач, и то какъв!
	От една най-тиха музика,
	от възкръснали илюзии…
	Пипвам клепките — охлузени,
	а под тях — не сълзи — кръв!

