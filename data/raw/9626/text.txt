

	И всекиму добро струва,
	само, знайте, за парата,
	като човек — що да прави? —
	продава си и душата.
	Христо Ботев


	Докато над „Ботева алея“
	пряко равнината
	с огнен стон гореща мълния тресе в нощта горите —
	още някъде,
	отрочета,
	превили рамената,
	вие пак броите цветните хартийки на парите.

	Колко векове захласнати
	като насън вървите
	вечно в златните вериги на доволното си робство,
	за да стигнете постелята на своето удобство,
	без да ви докосват кървавите капки по тревите?

	Сигурно в кръвта ви оня демон плюнчи тънки пръсти?
	Докато децата ви
	пари са кътали на тъмно —
	Ботев тука българи е търсил в род да ги покръсти
	ей по тези слънчеви пътеки към небето стръмно…

	Тук — душата му разтърсена е плакала, боляла…
	И дори за хляба си платил със шепа турски лири —
	влязъл в гръмотевичния храм на планината бяла
	с кървава молитва за душата си покой да дири.

	Как не ви боли и днес от страшната му орисия
	и от дългата му жажда покрай вашите герани
	и не ви ли тегне
	за онази Ботева кесия,
	от която Мазната и днес, отрочета, ви храни?

	Цялата ви същност за парата страда и работи.
	Ботев не можа, та аз ли друга кръв ще ви прелея?
	Но поне махнете се, не стъпвайте на „Ботева алея“,
	Въпреки че тука още търсите наследствени имоти.

