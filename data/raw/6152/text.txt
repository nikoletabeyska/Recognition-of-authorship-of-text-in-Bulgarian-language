
	Разяжда гърдите ми кървава рана,
	отпущат се в немощ ръце…
	А в целия свят ти едничка остана
	най-скъпа за мойто сърце…

	Дойди, успокой ме, дойди — утеши ме,
	нерадостен път ме сломи;
	сияние дневно е твоето име,
	а моето — нощни тъми…

	Живота бездушен ме люто измами,
	крилата ми светли скова
	и с клетви и вопли сред пропастни ями
	наведох аз горда глава.

	А някога слънчевий блясък обичах,
	сънувах победни борби
	и в страстно безумье се страстно увличах
	сред екнали бойни тръби.

	Но рано сподвиха ме скърби без име,
	нерадостен път ме сломи;
	дойди — успокой ме, дойди — утеши ме,
	ден дай ми в среднощни тъми.

	Че зее в гърдите ми кървава рана,
	отпущат се в немощ ръце,
	а в целия свят ти едничка остана
	най-скъпа за мойто сърце.

