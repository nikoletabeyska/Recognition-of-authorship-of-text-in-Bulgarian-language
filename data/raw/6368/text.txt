
	Низ улиците тесни, пълни с сенки,
	на Искюдар, потънал в пек и мир,
	възпря ни беден продавач на дренки:
	— Купете, моля, аз съм муаджир.

	От връх Чамлъджа, със душа няма
	от радост, впивам очрован взор
	в разкошната и дивна панорама,
	сияюща край светлия Босфор.

	Всред тоя възторг, всред туй опияненье,
	в кое душата търси бог — кумир
	хвала да му отправи на колене,

	всред бляскавий необозримий шир,
	де лута се духът без насищенье,
	аз мисля все за бедний муаджир.

