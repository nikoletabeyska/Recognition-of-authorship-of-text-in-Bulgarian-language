
	През чистата витрина на моден магазин
	ме стрелват всяка вечер две хубави очи
	и тихата усмивка на поглед ясносин
	над мене сплита притчи от ласки и лъчи.

	И в този светъл поглед възторжено чета,
	че властен и добър е великият Йехов,
	че в образ е изваял той моята мечта
	и този свиден образ загърнал е с любов.

	А любовта ни свята той триж благословил
	обсипал с теменуги и пурпурни зари,
	обаче той забравил или пък беден бил,
	та нея не поръсил и с мъничко пари.

