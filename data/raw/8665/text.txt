
	Аз знам добре, че докато съм жива,
	във мойта искреност ще се съмняваш.
	Ненужно е да ме опровергаваш.
	Човешко е да сме недоверчиви.
	И аз се питам често: не поех ли
	от лесните най-лесната посока.
	Посоката на капката в потока —
	без собствен идеал, без свои цели.
	Дали нарочно камък не завързах
	на непокорни чувства и въпроси,
	та празно-лека днеска да се нося
	по гребените на живота-бързей.
	Не вдигнах ли съпружеската вярност
	във трон висок от тихо брачно ложе
	заради тъй прекрасната възможност
	да те обвържа с твойта благодарност.
	Съзнателно отрекла се от всичко,
	душата си не дадох ли във робство
	не на дълга, на своето удобство…

	Не! — аз крещя. Но вярвам ли самичка?

