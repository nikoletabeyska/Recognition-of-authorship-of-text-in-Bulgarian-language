
	Изградих си олтари от злато,
	като древния цар Соломон.
	Мойто царство бе царство богато
	и богат ми бе царския трон.

	В тежък поход и тежки несгоди,
	претърпял дълголетни войни,
	завладях многобройни народи
	и заграбих три златни страни.

	И звуча над пространства безкрайни
	моя властен монаршески зов;
	аз познах чародейните тайни
	на вълшебното слово любов.

	Аз познах сладострастната мъка
	и отровната нейна лъжа,
	и скъбта по далечна разлъка —
	затова безнадеждно тъжа.

	И тъгата ми няма предели,
	както няма за мене подслон;
	мойте птици са птици измрели
	и печален е царския трон.

	Вее вечер над светлите зали,
	дето светло блаженство познах;
	векове непробудно заспали
	будят тъмна тревога и страх.

	На сърцето ми странник почука —
	неизбежната скръб на света —
	и познах вековечната скука —
	суета, суета, суета!

