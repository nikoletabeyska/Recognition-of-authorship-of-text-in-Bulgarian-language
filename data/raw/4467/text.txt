	— Полюбувайте се! — каза Антъни, като показа ред от портрети. — Това са Уилям Мак Нил — кралят на месото, това е Теодор Матч — кралят на корабите, а това е Никола Флек — кралят на хранителните продукти. С тяхна помощ ние с теб, Бил, ще станем богаташи.
	— Ти си се побъркал!
	— Напротив, Бил! Само част от излишъците, спечелени от тях по време на войната, ще минат в нашите джобове… Слушай сега: „Малката касичка от червено дърво, съдържаща разни ръкописи, се падна на г-н Никола Флек“. Това е! А г-н Флек е прочут колекционер и голям нехранимайко.
	Антъни бръкна в джоба си, извади една бележка, погледна я и авторитетно каза:
	— Слушай, ти ще купиш малката къщичка в Кент, но едва след като потвърдя това.
	Един час по-късно Бил пътуваше с влака към Кент. В това време Антъни упорито пишеше с дребен почерк върху пожълтели пергаментови листове.
	Рано на другата сутрин Антъни Нютън стоеше пред Никола Флек.
	— Ако не се лъжа, вие сте купили на търг една малка касичка, съдържаща разни ръкописи.
	— Да, така е! Но ръкописите не са ценни. Аз дори не съм ги разглеждал.
	— Господине, един от моите клиенти бил предал на господаря си документ, чието съдържание не съм упълномощен да ви съобщя. Той е умрял преди няколко години, но роднините му търсят документа. Предлагам ви 200 фунта. Документът е едно писмо с името на Самуелс.
	Господин Флек беше човек на сделките. Той разбра, че никой няма да предлага 200 фунта за документ, ако той не струва по-скъпо. Той излезе и скоро се завърна с касичката.
	— Значи, вие казвате, че е писмо?
	Антъни се наведе, леко кимна, потвърждавайки думите на събеседника си. След секунда листчетата, които беше писал, се намираха между другите писма.
	— Трябва да си помисля — каза господин Флек. — След няколко дни ще ви дам отговора си.
	Веднага след като излезе от къщата, Антъни изпрати до приятеля си бил телеграма с текст: „Купи къщата“.
	След четири дена пред къщичката в Кент спря разкошен автомобил. От него слезе г-н Флек.
	На входа се показа Бил, облечен като селянин.
	— Добро утро! Ваша ли е къщата?
	— Да, господине!
	— А можете ли да ми кажете кои са били предишните й собственици?
	— Не мога да си спомня точно името, но май че беше нещо като Самсон.
	— Да не е Самуелс?
	— Да, да, да! Самуелс! Най-после си спомних!
	— Извинете, но колко платихте за къщичката?
	— О, всичките си спестявания.
	— А за колко бихте ми я продали.
	— Да я продам? — запита Бил. — Нямам подобно намерение. Мисля да се занимавам с птицевъдство.
	— Оставете птицевъдството настрани. Е, за 100 фунта ще ми я продадете ли?
	— Не! Дори и 1000 фунта да ми предлагате, няма да я продам. Още повече че за нея се носят разни слухове. Мнозина искат да я купят от мен.
	— Казах ви! Аз харесвам тази къщичка и искам да я купя! — говореше Никола Флек. — Съгласен съм да ви платя за нея… разумна цена.
	След един час г-н Флек седна в автомобила си. До него седна Бил и заминаха към една голяма лондонска банка. Едва след като Флек му наброи голяма сума в банкноти, той му даде крепостен акт за продажбата на къщата.
	Рано сутринта на другия ден Никола Флек, кралят на хранителните продукти и маслото, копаеше в градината. След половин час лопатата удари в една четвъртита каменна плоча, флек с треперещи ръце я вдигна и видя тенекиена кутия. Въпреки тежестта й тя му се струваше лека като перце. Когато я отвори, Флек видя, че е пълна с пясък до половината. Когато разрови пясъка, се показа малко парче хартия. Това беше визитната картичка на Антъни Нютън. В долния й край със ситен почерк беше написано: „Един от нещастните купувачи на масло“.
