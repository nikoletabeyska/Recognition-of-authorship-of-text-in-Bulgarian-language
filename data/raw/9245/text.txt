
	Мандолини и китари,
	танци, смях и бой с конфети,
	шумни, весели другари
	и госпожици напети.

	Мандолини и китари,
	поздрави, уста червени,
	песни, пушек от цигари
	и очички премрежени.

	Мандолини и китари…
	Аз мечтая си в кюшето.
	Спомени далечни, стари
	пак тормозят ми сърцето

	Спомени в печал обвити
	за обвита в мрак градина,
	спомени за дни честити,
	спомени за теб, Ирина…

	Мандолини и китари,
	танци, смях и бой с конфети,
	шумни весели другари
	и госпожици напети.

	1.I.1917

