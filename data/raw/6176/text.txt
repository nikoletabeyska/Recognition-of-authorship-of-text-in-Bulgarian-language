
	Ах, ето де ме ти изведе,
	ти, който нявга властно обеща
	на мойта гордост — вихрени победи
	и жар всерадостна на любовта.

	Скърбя в градини глъхнали и бледи,
	обител на покрусена мечта.
	Аз чувам тиха жал по утринта
	на слънце невидели слънчогледи.

	Кому бе нужна моята съблазън?
	Защо съм обнищен, защо наказан —
	не знам. Неведа черна заслони

	бездънното небе на мойто Време
	и то ми праща днес нощи и дни,
	които само Тя ще ми отнеме.

