
	О, нека ме преследова съдбата,
	бедите нека растат всеки ден,
	нек вчерашний приятел, с страх в душата,
	наведен да минува покрай мен.

	Не ща да клюмна, дорде мен в душата
	на сладка вяра огънят гори,
	че правда в родний край, свобода свята
	пак ще огреят с топли си зари.

	Кой знае къде ще си свърша дните:
	ще умра може би в чужбина аз,
	но вярата, що сгрява ми гърдите,

	не ще угасне до последний час:
	на смъртний одър ще я викам с глас
	и тя ще ми склопи очите…

