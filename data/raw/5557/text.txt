
	Зажаднели цветя, аз ви ръся с вода
	от реки и морета незнайни!
	Зашумели листа в полусънна мечта,
	аз ви нося прохлади омайни!
	Изпод моите крила пак росата преля
	и събуди от сън семената.
	Тихо те ще растат върху майчина гръд,
	затанцува ли в слънце земята.
	Често долния свят аз обстрелвам със град
	и полята навред побелявам;
	после пак изведнъж ги обливам със дъжд,
	и сред гръм, и сред смях, отминавам.

	Връх премина ли в бяг, аз засипвам го в сняг
	и отдолу застенват горите;
	нощем чака ме сън, на постеля навън,
	до гърдите на бури сърдити.
	Тук в най-тъмния кът окован е гърмът
	и ту в ярост реве, ту замира,
	а над мен ден и нощ моят пламенен вожд,
	мойта мълния, в пътя се взира.
	В нея грей любовта, нея води страстта
	към подморските духове черни,
	над земи и моря ни за миг тя не спря
	да ми сочи пътеките верни.
	И в безкрайния ход по небесния свод
	вечно с тази любов е щастлива;
	над реки, планини, над поля, долини,
	тя сърцето си ярко разкрива.
	Горе нежни лъчи галят моите очи.
	Долу тя в дъждове се излива.

	Звездоока зора с метеорни пера
	ме догонва в просторите ясни
	и додето с ръка милва мойта снага,
	на небето Зорницата гасне;
	сякаш е златни крила, на висока скала,
	горе там, на върха в планините,
	е застанал орел, и прекрасен, и смел,
	в миг запрял, озарен от лъчите…
	А когато блести и със жар ми шепти
	кървав залез за сласт и отмора,
	и покрий вечерта с наметало света,
	и помръкне лазурът просторен —
	в моя нощен кафез, без посока и вест,
	като гълъб се свивам аз, морен.

	Тази бледна жена, назована луна,
	оградена с огньове студени,
	бавно в мрака пълзи там над моите коси,
	от среднощния полъх развени.
	И нозете й тук, доближили без звук,
	някой път моя покрив пробиват,
	и стотици звезди, невидени преди,
	ту надничат оттам, ту се скриват;
	та когато се взра в тази тяхна игра
	и ми спомнят пчели позлатени,
	и разпоря разсмян моя шатър тъкан,
	то морето прилича под мене
	на парче от небе, що захвърлено бе
	долу, в рой от лъчи посребрени.

	Денем слънцето сам аз обвивам във плам,
	нощем с бисери кича луната;
	и вулканите спят, и звездите мъждят,
	мойто знаме щом вихър размята.
	От земя до земя аз вися във тъма
	и под мене вълните не спират.
	Като мост вледенен, като покрив втвърден
	планини ме отдолу подпират.
	А отпред закове ли в безброй цветове
	свойта арка победна дъгата,
	с урагана сърдит, в лед и пламък обвит,
	аз минавам, превзел небесата.
	Отстрани висини и искрят светлини.
	Долу влажна се смее Земята.

	Аз съм вечно дете на Земя и Море,
	своя дом във Небето намирам.
	През мъгли, ветрове, през води, брегове,
	аз меня се, но без да умирам!
	Затова след дъжда, щом дори и следа
	не остане от мене отгоре,
	и лъчите блестят и строят в своя път
	свода син на безкрайни простори,
	в моя тих саркофаг тихо смея се пак,
	пак отдолу след миг изпълзявам,
	като призрак-беглец, прероден младенец
	— и отново лазура стъмнявам!…

	1820

