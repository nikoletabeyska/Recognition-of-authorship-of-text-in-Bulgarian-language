
	Щом възгори елеят из облачните вази
	и звъннат всички корди в угаснал небосвод,
	ти в шемета потъвай на морските талази,
	по гребена танцувай на огнен хоровод!

	В душата ти ще екнат словата вдъхновени,
	на бленове ще зърнеш потайните лица,
	морето ще разкрие гадания свещени,
	в недрата му ще пеят две пламенни сърца!

	Кръвта им нека бъде небесното причастие,
	когато ще дочуеш из ада лъстен зов!
	От себе си свободен, сломил злина и страсти,
	стани сам бог и жъртва на вечната любов!

