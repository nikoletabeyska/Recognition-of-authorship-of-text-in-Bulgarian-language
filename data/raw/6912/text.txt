
	Развейте знамената бранни,
	герои с ангелски съдби!
	Днес бият всички барабани,
	тръбят и всичките тръби!

	Днес всички ний, в сърцата знойни,
	България да сътворим! —
	Днес тръгват орлеци безбройни,
	днес пламва дух несъкрушим!

	Днес бог на смелите помага,
	възлюбва родната им реч,
	звезда на челото им слага,
	в ръката херувимски меч!

	Днес българското слънце грейна,
	днес почва българският ден!
	Днес блика сила чародейна
	из устрема ни окрилен!

	Днес всички сънища народни
	се сбъдват в нашите сърца!
	Днес тръгват воинства господни,
	днес светят бронзови лица.

	Днес гордо знамената бранни,
	пращят над ангелски съдби!
	Днес бият всички барабани,
	тръбят и всичките тръби!

