
	Моя нежност, насън ли се случи,
	или истина беше това —
	край запял от безсъници ручей
	газя в шум на искряща трева.

	Колко пролети, буйство немирно,
	ти не скърши пред бурята ръст
	и през лунното време се ширна
	върху влажната облачна пръст?

	В неизбродните земни посоки,
	по които разгърден вървя
	и небето не е по-високо
	от безкрайната жива трева.

	Моя жилава, чудна вселена,
	ти надмогна крилати лъжи,
	щом за твойта магия зелена
	тоя свят разлюлян се държи.

	С бели мълнии нощем посята —
	обожавам те, моя трева,
	и целувам по тебе росата
	зазвъняла от бистри слова.

	Тук, в голямата зимна забрава,
	разпиляна в души и очи,
	мойта билка за нежност остава.
	Тя напролет ще ви загорчи.

