
	Денят се раждаше сред шум, а ти сама —
	а ти умираше: той в леките одежди
	на доразсветната полутъма,
	а ти в благоуханните надежди
	на ранната си младост. Ти сама
	в света, в душата ми! — умираше сразена,
	от що — ? Умираше затуй, че бе родена.

	Душата ми ридаеше; струна
	изпъната в очакване над тебе,
	ридаеше — една, —
	в очакване — една! — и пак да те погребе.
	Под твоя дих изпъната струна,
	душата ми ридаеше тъй сладко, чакаше тъй
			странно, искаше и тебе,
	искаше и себе, обручена с тебе, мрътва да погребе.

	Денят се раждаше: за сетен път
	ти виждаше деня; — не ужаса безкраен
	зад образа безгрижен на денят:
	деня безоблачно сияен
	по неговия вековечен ред и път…
	Душата ми ридаеше тъй сладко, чакаше тъй
			странно, искаше и тебе,
	искаше и себе, обручена с тебе, мъртва да погребе.

