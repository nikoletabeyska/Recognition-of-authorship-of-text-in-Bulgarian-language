
	Прохладен лъх от ангелско крило,
		о ангел, о дете,
	зефирен лъх от ангелско крило
	сред зной облъхва моето чело;
	отпаднал ме лелее нежен сън…
	Зора се зазорява вън.

	Мелодия неземна сред нощта,
		о песен, о дете,
	мелодия вълшебна сред нощта
	лелее и приспива мисълта:
	зора се нова зазорява вън
	и празничен се носи звън.

	Душата ми тъгува и мълчи,
		о сълза, о дете,
	душата ми бленува и мълчи —
	и тихо капят сълзи от очи:
	аз слушам празнично тържествен звън
	през утрен сън — уви, през сън…

	25 март 1906

