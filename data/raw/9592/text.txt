
	Пътуват призори надвесените облаци —
	димят, люлеят се под сводовете лунни
	и хората откриват свойте детски образи
	в дълбокия и топъл кладенец на юни.

	Над къщи и дворове с пролетна украса —
	избила цвят зелен от тухлените зидове
	отпърво плахо и несмело, се разнася
	разсънения плясък на крила невидими.

	И в миг от взривове изтръпва въздуха —
	гърмят, преливат се, разтърсват тишината.
	Петлите пак за яростна верига връзват
	и дърпат лунното лице към равнината.

	Крещят под стрехите и огнените гребени
	кървят в дворовете като червени рани
	и в облаци от буйна светлина погребана
	луната се търкаля, изтъняла странно.

	О, утро на безсънните петли, които
	във нощите със предразсъдъка се борят
	и с господарска ненаситна упоритост
	отритват скуката от безполезни спорове.

	Петлите стихват бавно в утринното време
	и от умора край оградите ще паднат,
	където жадно върху слънчевото семе
	нахвърлят се врабчетата, по навик гладни.

	Но винаги в деня с червените си брадви,
	петли бунтовни —
					вие неспокойно бдите
	и не участвате във шумните паради,
	защото ново утро трябва да родите!

