

	На Галина


	В тънко утро, горяло с роса по тревата,
	как да зная, че ти си вървяла насам
	и над тебе са тичали облаци буйно
	с оня дъжд, който беше случайно валял.
	Как да зная, че в дългото утринно време
	ти си тръскала влажните млади листа
	и си бързала в цялата пролет да влезеш,
	да се смееш захласната с вятъра тук.
	Ти си късала тези цветя неразумно
	да ги хвърлиш наблизо с небрежни ръце —
	покрай пътя, задъхан от говор и стъпки,
	да горят като огнени устни в деня.
	И съм сигурен, че подир малко ще видя
	твойта фигура как упорито върви,
	да се скрие със бавното слънце зад рида,
	разпиляна сред вихър от капки и цвят.

