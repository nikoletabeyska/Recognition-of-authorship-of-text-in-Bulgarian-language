
	Изплува самолетът под звездите,
	изваян от вълшебните ти пръсти
	и с чудна радост грейват в миг очите,
	усмихнати под веждите ти гъсти.

	Виж, корабът понася се далече
	и сякаш маха ти платното бяло:
	„Довиждане, създателю!“ — и вече
	изгубва се във утрото запяло.

	И бъдещето кима ти засмяно
	и в радост тъне грейнало сърцето,
	щастлив си ти — след много упоритост
	са твои синевата и морето.

	20.04.1974 г.

