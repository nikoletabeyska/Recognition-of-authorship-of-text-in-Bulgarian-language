
	Мамо.
	И аз ще се завърна, както винаги.
	И както винаги, най-неочаквано
	прозореца ти ще изпълня в тъмното —
	не ставай изненадано от стола си.
	Не падай във ръцете ми —
	погледай ме
	и позволи ми да сваля палтото си.
	Да насека дърва и във нозете ти
	да коленича — да запаля печката.
	Над куфара ми се склони усмихнато.
	Над дрехите ми, книгите ми, мислите.
	И докосни ги, моля те, накарай ме
	отново да обикна тежината им.
	Не се страхувай — пристъпи в душата ми,
	прозорцити й избърши, пред някого
	гостоприемно разтвори вратити й —
	върни на огледалото й блясъка.
	И изпълни и счупените съдове
	със сребърната влага на очите си,
	за да живея — за да нося винаги
	във мислите си твоето присъствие.


	Мамо,
	не остарявай, моля те, и никога
	не вярвай през деня на огледалото.
	В очите ми се гледай непрекъснато,
	Съпротивлявай се срещу тъгата си.
	За здравето си се бори отчаяно.
	И защищавай, моля те, душата си
	от бръчките, от пясъка на времето.
	Не казвай, че е суета — понякога
	си освожавай със червило устните…
	И не умирай — заповядвам ти! —
	до края.
	До края съществувай във живота ми!
	Явявай се в най-страшните ми сънища
	със бялата си рокля —
	съзерцаваа ме
	от погледите на жените — тихите…
	Да се обърна стреснато след някоя
	и да те видя във дъжда —
	в прозорците,
	в балконите, в дърветата и в себе си.
	Мамо. Не ме изоставай,
	мамо.

