
	Докато ехтя невидимата брадва
	в коледната пустош на вселенските гори —
	Божи Син с небесни устни проповядва,
	но не станахме от Словото Му по-добри.

	И върти се душното небе с чекръка
	тласкан от енергията на невидим дух,
	и за злия ден на жертвената мъка
	чухме посред фарисейските пазари слух.

	От ръцете Му разкъсани от Кръста
	съхнела душата на окастрено дърво
	и наоколо кръстосвал тънки пръсти
	Оня в знаците на финикийско тържество.

	В тленния ни разум бяс ли ни беляза,
	та в живота ни Христос и Юда оцеля
	и от примки с обич в примки от омраза
	с тялото пълзим, с духът разгръщаме крила.

	Оня в пристъпа на пясъчна разруха
	и душите ни с пустинна брадва разора
	и през коледните нощи удря глухо,
	и за кръстове събаря живата гора.

	И Спасителят ни гледа изтерзано
	с мъченическата прошка в кротките очи.
	В устните Му, цъфнали на черна рана,
	билката за нашто изцеление горчи.

	И се кършат сините крила на птиците
	смазани от зло неведомо проклятие,
	че смъртта на Божи Син е репетиция,
	Юдино човечество, за твоето разпятие.

