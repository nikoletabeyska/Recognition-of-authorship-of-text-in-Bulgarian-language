
	Аз ида от мирове чужди,
	залюбен от вилите жрец,
	самотник, що бога събужда,
	гадател и звезден ловец.

	Напуснах аз трона спокоен,
	но с черната лира в ръце,
	с презрение в погледа зноен
	и с хлад в разгоряло сърце.

	Вървя след съдбата и дебня,
	всеведущ, всегрешен, всевещ,
	на демона химни хвалебни
	подел из световната пещ.

	В кръвта си изгарям на пепел,
	с упорство прераждам се пак,
	напътник в безброя на слепи
	и властник над техния мрак!

	Безсмъртен в безсмъртната мисъл,
	звездите превръщам в мечта,
	аз горди слова съм написал
	по черния лист на съмртта!

	Аз страдам, но присмехът злъчен
	и бога дълбоко язви!
	Върви с мен, о сън неразлъчен,
	проклех те, но с мене върви!

	Духът ми днес всичко прозира,
	той молеше, сетне прокле,
	той иде, но с черната лира
	и с царствено силни криле!

