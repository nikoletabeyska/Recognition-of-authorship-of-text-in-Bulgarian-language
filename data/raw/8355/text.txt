
	Във всичко искам да прозра
	до същината.
	И труд, и път да разбера,
	и смут в душата.

	Да вникна в миналите дни
	с причини, цели,
	до корена, до глъбини
	и до предели.

	Да хващам нишката пред мен
	в съдби, събития,
	да мисля, чувствам окрилен
	с любов, с открития.

	О, само ако можех аз,
	и то отчасти,
	в октави бих възпял и страст,
	и всички страсти.

	И беззакония, и грях,
	и нежелани
	злини, преследвания, страх
	и лакти, длани.

	Закон извел бих за страстта
	и отначало
	дарявал бих я до смъртта
	с инициали.

	Садил бих стихове край мен.
	Цъфтели биха
	липи сред парка подреден
	в редица тиха.

	Щях дъх на рози и на дъжд
	в стиха да туря,
	лъки, ливади и камъш,
	и гръм на буря.

	Успя тъй някога Шопен
	да стори чудо,
	села, нивя, простор зелен
	побрал в етюди.

	На сбъднатите тържества
	игра и мъка.
	Натегнатата тетива —
	докрай! — на лъка.

