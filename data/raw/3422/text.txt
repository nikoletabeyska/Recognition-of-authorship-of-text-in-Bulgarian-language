

	Под покровителството на английската и холандска кралици кинофилмът „Мизерията на виенските деца“ е игран с небивал успех на Запад.

	Не устроихме днес файф о клок-ти
	и журфикс вий нямате, знам —
	маникюирайте своите нокти
	и хайде на кино, мадам.

	На платното невиждана гледка:
	Виена — великия град —
	с кабаретния смях на кокетка,
	с безумния свой маскарад.

	Заповядайте — пъстри витрини,
	театри, тълпи, светлини!
	Разходете се в цветни градини
	сред млади и знатни жени…

	Ала вий сте жена поетична,
	с печална и нежна душа,
	и ще бъде, мадам, неприлично
	душа ви от скръб да лиша.

	Променете картините, моля!
	Госпожата иска тъга.
	Заповядайте смъртна неволя,
	мизерия вижте сега!

	Над децата бездомни, безхлебни —
	децата на мъртвия град —
	чернодреха всевластница дебне,
	разискрила поглед злорад.

	Въздъхнете печално, госпожо,
	за тия безкръвни лица;
	съжалете от меката ложа
	виенските бедни деца.

	И кажете, нима добротата
	абсурд е за днешния свят?
	С покровителство кралско децата
	не мрат ли забавно от глад?

