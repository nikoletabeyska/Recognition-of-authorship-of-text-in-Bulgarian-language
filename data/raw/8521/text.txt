
	…Ни свой, ни чужд сред купищата кал,
	сред цялата словесна зла помия…
	Немее телефонът пребледнял,
	зей празна мойта пощенска кутия.
	Ни клетва зла, ни благослов най-благ.
	Светът от мен не се интересува.
	Поне да беше се обадил враг!
	Ей тъй, от злост! Поне да ме напсува!
	Поне един приятел по тегло,
	тук ял и спал, да тропне, да извика.
	Мълчание опасно, тежко, зло.
	Врата на хан — преди, днес — мъртва. Никой!
	И ме обзема нещо като гняв:
	„А бе един ден пак ще се стълпита.
	Ще разберете, че съм бил най-прав…
	И може да си скубете косите…“
	А днес, да счупя свойта самота,
	въртя живота — телефон огромен,
	наслука, тъй… И търся аз смъртта.
	Но с моя глас ми се обажда тя:
	„Избрал си, драги, своя собствен номер!“

