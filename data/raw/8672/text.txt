
	А може би наистина съм твоя кост
		и нищо повече…
	В библейски времена орисана
		да съм покорна твоя спътница.
	Затуй ме гледаш със насмешка ти
		как търся тайното разковниче
	на свободата си човешката —
		достойната и неразпътната.

	Как търся свойто равновесие
		сред истини и сред илюзии,
	над бъдещето си надвесена,
		под миналото си прегърбена.
	Във бързината си, понятната,
		аз чувство не едно охлузих и
	е болка тайна свободата ми —
		с незаздравели остри ръбове.
	В мечтите си да бъда цялостна,
		отделна, горда, независима,
	от тебе аз ще бягам яростно,
		додето някъде в годините,
	без дъх към себе си затичана,
		се спъна в тая стара истина —
	когато с тебе се обичаме,
		съм цяла. Инак — половината.

