
	Сега мълчанието е богато…
	Мълчи ледът, сред броня оковал
	гласът на дългото приречно лято
	със слънцето над онзи бързей бял.

	Шумят из храстите безкрили врани
	завити в топли сънища от пух
	и под пръстта от плуга разорана
	мълчи на зърното добрия дух.

	Дори в студения и остър кремък
	горят заспали пламъчни недра
	и чакат своето желязно време —
	да хвърлят с блясък огнена искра.

	Дими с високите мъгли Балкана,
	въздиша глухо Черното море
	и даже мълния с червена рана
	не може облака да раздере.

	Сега природата е онемяла…
	Но ние всички чувстваме в това
	мълчание — как диша, тръпне цяла
	от буйни кълнове и сетива.

	И в този свят на пориви неясни
	обвити в тайнството на бавен дим —
	разбирате ли — колко е прекрасно,
	че много дълго няма да мълчим?

