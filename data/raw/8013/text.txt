
	Гърмял барабанът, гърмял барабанът.
	Прегракнал и блед кехаята четял:
	— За всеки шумкарин предаде и хванат —
	по сто хилядарки и златен медал!
	Не сто хилядарки, за сто кални гроша
	Предателят чер би баща си продал!
	А в мрака се веел бунтарски и рошав
	Перчем партизански — и звезден, и цял!
	…И плъпнали в мрака душман-бегликчии
	с готова кесия, с готова кама.
	А пък главите на мъжките шии
	Пак факелно грели над тази земя.
	Гърмял барабанът със удари тъпи,
	А вятърът, вятърът, страшният, вил:
	„Главите на мойте юнаци са скъпи!
	Нямате толкоз пари за глави!“
	Гърмял барабанът…
			И днес вдън душата
	Гърми, та се къса! И чувам това:
	„Сто хиляди лева ти струва главата!
	Сто хиляди лева!… И твойта глава!“
	И страшно ме гложди в сърцето въпроса:
	Щом те са умрели за мене, уви,
	Главата, която на плещите нося,
	заплаща ли всичките техни глави?

