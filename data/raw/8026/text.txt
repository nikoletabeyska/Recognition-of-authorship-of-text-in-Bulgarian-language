

	„И в този шум и трясък на машини
	ще трябва непременно да крещиш,
	да могат думите разбрано да преминат
	пространството, което ни дели.“
	Никола Вапцаров


	Кръстосани задъхани тръби!
	Кръстосани задъхани съдби!
	И аз вървя сред тях и се препъвам.
	Усещам в миг, че целият потъвам
	Във хаоса от гласове и грохот!
	Епохо,
	Ти, която ме доведе тук,
	Гърмиш сега със парния си чук
	По мисълта ми, както в наковалня!
	И се стопяват думите банални
	От вестници, плакати и екрани.
	Във тоя светъл огън барабанен
	Аз гледам не грамадните мотори,
	Аз търся не процента в диаграмата —
	Аз търся живите ти хора.
	Това е драмата!
	Недей ми вика! Чувам те, поете!
	Вървя след теб и се разпръсквам сам
	Във този свят, настръхнал и голям
	И като детска приказка вълшебен.
	И в хиляди задъхани тръби,
	И в хиляди кръстосани съдби
	Намирам тебе.

