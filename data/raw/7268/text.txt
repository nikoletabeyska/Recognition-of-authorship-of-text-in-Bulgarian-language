
	Тя пее и се ражда в покоя на мъглата
	и девствена и бяла, потънала във свен;
	и иде да отвори на утрото вратата,
	че мудно ще премине навъсеният ден.

	Тя иде, като тайна из тъмните пустини,
	и дарове незнайни излива над света.
	Под нея се разстилат нацъфнали градини
	и грейнали полета във звучна самота.

	Тя иде и ми пее — и пее, и ме буди,
	но чужди са за мене мелодия и звън.
	Сърцето ми отдавна престана да се чуди,
	сърцето ми жадува затишие и сън.

