
	1

	…И сякаш отдавна съм бил
	владетел на приказно царство —
	и някакъв враг е разбил
	престола ми с тъмно коварство.

	Надгробните плочи мълчат,
	посипани с пепел и лава,
	но в техните билки личат
	останки от минала слава.

	И тия безцветни страни
	били са свърталища бойни,
	и тия старинни стени —
	закрила за хиляди войни.

	Летели са кобни стрели
	и рицарски копия стари —
	а тия безлюдни скали
	били са прибежни олтари.

	Била е нечувана бран
	и време на страшна свирепост —
	и в някакъв ден предвещан
	е паднала старата крепост.

	Престолният град е сломен
	и храбрата рат е разбита —
	и аз съм попаднал във плен
	сред чужда и вражеска свита —

	затуй — по незнайна съдба —
	заложник на чуждо васалство —
	аз плача и мълком скърбя
	по старото приказно царство.


	2
	Златна есен златни листи рони,
	цветен пурпур багри всеки клон;
	дъхат скърби мойте небосклони,
	рухва бавно моят царствен трон.
	През мъглата дребен дъжд ромони
	и навява сънни самоти…
	Аз съм морен, морен от погроми! —
	Бедна майко, чуваш ли ме ти?

	Тъмна вечер тъмни сенки стели
	и залива родните поля.
	Аз забравих устремите смели,
	аз отпуснах вихрени крила
	и загубил пътища и цели,
	безприютен в свойте самоти —
	гасна мълком в тъмните предели! —
	Бедна майко, чуваш ли ме ти?

	Вихър свири в сънните тополи
	и пилее сухите листа;
	стенат плахо клонищата голи,
	плаче плаха чайка над света
	и — прибулил бездни и юдоли —
	бог развява сънни самоти…
	Някой в мене пее и се моли…
	Бедна майко, чуваш ли го ти?


	3
	Усмихна се пъстрата есен
	сред сълзи и краски, и прах
	и вихър тревожно понесен
	развея въздишки и страх…
	Аз чезна печален и морен,
	люлеят ме страшни тъми —
	зад моя прозорец отворен
	студената вечер шуми…

	Студената вечер говори —
	и плаче — и странно ридай.
	Да склопим измъчени взори —
	настанал е страшния край!
	Любете ме нежно, другари —
	тъй рано над мен се стъмни!
	Погаснаха сенките стари
	на светлите минали дни.

	Погасна несетно лъчата
	над моя тъй траурен дом,
	тежи ми в сърцето печата
	на някакъв страшен разгром.
	Аз искам спокойно да гина
	сред тия безкрайни беди —
	притискай ме, майко-родина,
	до своите земни гърди!


	4
	Сън морен обвея несетно дружините бойни
	и пламна изрязан над урвите месец студен.
	Чернеят спокойно в тревата задрямали войни,
	забравили сякаш разгрома на страшния ден.

	Пониса се вечер и тъй е спокойно и леко!
	И висне небето, и в звездни премени сияй —
	и гледам аз буден как чезнат далеко, далеко
	свещените степи на родния приказен край.

	И в близкия спомен на тъжно-прощалната есен
	потъвам неволно — от горест и скърби пиян, —
	и сякаш дочувам — в старинна легенда унесен —
	хайдушката песен на стария роден балкан.

	И виждам полята, и виждам скалите безцветни —
	и цветните ниви — и бистрите речни води —
	и сякаш дочувам през ромона думи заветни —
	заветните думи на моите храбри деди.


	5

	So will ich liegen und horchen still
	Wie eine Schildwach’, im Grabe,
	Bis einst ich hore Kanonengebrull,
	Und wiehernder Rosse getrabe,
	Heinrich Heine

	И аз отново ще заспя, и аз отново ще погасна,
	тъй както гасне морний ден, за да изгрее чист и ведър,
	и аз отново ще заспя, и пак отново ще израсна,
	стихиен, шеметен и горд, стихиен, шеметен и щедър.

	И аз ще спя, и аз ще бдя…
	И ако в някой светъл ден премине буря през града
	и чуя тропот на коне и металичен звън на шпаги,
	аз ще напусна мрачний сън на свойте горести недраги
	и в многобройний легион на стройните сурови войни
	наред със медните тръби и страшните напеви бойни
	ще вдигна своя боен стан.

	И сам ще бъда ураган,
	разгромил всички скърби ледни,
	и тържествуващ и пиян,
	ще пея химните победни
	на свойта героична бран.

	И аз отново ще заспя, и аз отново ще погасна,
	тъй както гасне морний ден, за да изгрее чист и ведър;
	и аз отново ще заспя, и пак отново ще израсна
	стихиен, шеметен и горд, стихиен, шеметен и щедър.

