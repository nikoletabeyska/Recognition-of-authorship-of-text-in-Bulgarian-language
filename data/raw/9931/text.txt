
	Мъглив ли изгревът?
	Или от дим е станала
				мъглива стаята?
	Демони гоних през нощта.
				И сили не останаха.
	Мирише и на страх, и бездни, и на сяра.
	Посоки не намерих.
				Само лабиринти.
	Израних ръцете си да мъкна камъни.
	Да развалям и да зидам нови зидове.
	Стени,
		въпроси,
				тъмни спомени…
	И нищо не построих. Остана блян онази къщичка
	с брезите покрай нея…
	В тази синкава и тъмна стая
	не желае даже слънцето да влезе… И дъх не ми
					достига.
	Купчина от цигари
	като глисти се преплитат в пепелника…
	И пих, и пуших.
				Сънувах и кошмари,
	забил пламтящите очи в стената.
	От погледа си съм оставил дупки
			прогорени,
				черни, пълни с пепел…
	И ето че дохожда утро —
	мъгливо, сиво,
				сякаш е гугутка,
	пребита с камък,
			лежи в прозореца
					умряла.

