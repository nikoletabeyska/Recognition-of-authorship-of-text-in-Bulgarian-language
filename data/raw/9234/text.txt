
	Чак до осем мрак покрива
	столичния дивен град.
	Вредом двойките щастливи
	почват чудни офанзиви,
	офанзиви толкоз бива!
	Благодат!

	Чак до късничко покрива
	столицата шумна мрак.
	Ученички с ученици,
	вакарелките с войници…
	Ех, сърцето ти се свива
	от мерак.

	Карай, карай! — ти се чини
	шепне някак този мрак.
	Щеш-не щеш, сърце не трае
	и сезона му сега е —
	хайде в тъмните градини!
	Амче как?!

	Прелест! Що да се приказва!
	Питайте вий всеки млад,
	хубаво мракът предпазва,
	па и тя щом не отказва…
	Мрак. Дървета… Топла пазва!
	Благодат!

	Чак до осем в тъмнина е
	столичния шумен град.
	Сгодно време толкоз бива
	за амурна офанзива,
	никой тъй да те не знае!
	Благодат!

