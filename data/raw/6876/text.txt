
	Подай си ръката
	на свойто видение,
	послушай из жадни
	стенания глас,
	целувай устата
	на реч вдъхновена,
	по-жарка и хладна
	от смъртния час!

	Аз твойта душа съм,
	навеки проклета,
	опита живея
	в омраза и страст,
	в смъртта се възнасям,
	из гробове светя,
	проклинам и крея,
	царкиня без власт!

	Простирам обятия,
	весталка осмяна,
	и съскам аз, корда
	откъсната, зла!
	Че аз съм змията
	в горящата рана
	на твоята горда,
	студена скала!

	Ту кротка мадона,
	ту страшна медуза,
	за тез що презирам
	аз в обич горя!
	Светица порочна
	и девствена муза,
	аз в твоята песен
	се раждам и мра!

