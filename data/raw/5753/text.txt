	Стоя край морския бряг и гледам вълните. Като млади, игриви момичета те летят по безкрайното море и пеят диви и свободни песни.
	— Мили, хубави вълни, починете си. Какви са тия вечни игри?
	Вълните плискат по брега, смеят се и думат:
	— Какво трябва на вас — поетите, — та вечно ни питате къде летим, защо се бием в бреговете, защо шумим, защо играем като безумни? Ние сме свободни, весели вълни, нам никакви закони не тежат, бездната е наша майка и любовта е наша цел. Прегръщаме скалите, целуваме бреговете и умираме щастливи.
	Нам никакви закони не тежат.
	Да живее свободата!
	Летят леките вълни, летят по базкрайното море като млади, игриви момичета и пеят диви и свободни песни.
