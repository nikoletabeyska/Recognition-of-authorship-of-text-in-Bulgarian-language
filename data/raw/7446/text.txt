
	Мъждукат газени фенери
	във уличната гъста кал.
	Нощта във локвите трепери.
	Вампир луната е заял.
	И просяците с ръце вдървени
	фенерите подпират с гръб;
	а бедните им мисли спрени,
	увиснали на щърбав ръб.
	Под хладна светлинка във здрачът
	на гола немощ, подир теб
	те — просешките мисли плачат:
	„Пари ми дай, пари за хлеб!“
	— Ех, стига куцахте сакати!
	Днес в празник тропахте по мен!
	„Ний носим сухите комати
	в бордей на кална локва плен.
	И просим в пътя си до къщи,
	по улици — море — вървим.
	На всеки стълб фенер намръщен
	ний слабия фитил гасим.“
	Вървят те — нечовеци бедни.
	Вървят — тук плът на вечна скръб.
	Фенерите гасят последни,
	Подпрели ги със дрипав гръб.
	Нощта до портите се спира,
	за помощ гледа ме в очи…
	А улицата ги разбира
	и в хладна тиня си мълчи…
	И хукнах аз към теб в тъмите
	да скрия празник в твоя праг…
		Но в сънен креп мълчат вратите —
	И всеки дом е саркофаг.

