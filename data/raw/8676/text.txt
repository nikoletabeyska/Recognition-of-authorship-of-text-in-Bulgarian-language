
	Когато изтече след всички гости
	на тостовете шумната река,
	безкрайно тихо и безкрайно просто
	ще вдигна чаша и ще ти река:
	„Наздраве, мили мой, за всичко светло,
	като искрица да е то дори —
	една единствена звезда в небето
	със пътеводна светлина гори.
	Наздраве, мили мой, за всичко тъмно,
	дори като вселена да е то!
	Навярно без голготата му стръмна
	не би изгряло нашто тържество.
	Не трудното, а лесното погубва
	човешкото в човешката душа.
	И тя не би разкрила свойта хубост
	без шмиргела на грозните неща.
	Наздраве, мили мой, за всички нощи
	и всички дни — и лоши, и добри —
	които идват и в които общо
	ще светим с теб, додето изгорим!“

