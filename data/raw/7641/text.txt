

	На Пламен

	Мой малък — единадесетгодишен,
	ах, как не знаеш ти, че в тая възраст
	нещастният е най-нещастен…
	Плачеш.
	Лежиш под някакъв немилосърден
	и тъй далечен залез ти и плачеш.
	Изричаш своя плач на оня пясък
	от фосфор и седеф… Но ти не знаеш,
	че си щастлив, щастлив си, че не помниш
	ти своя оскърбител… Някой близък?
	Или случаен непознат? Ти плачеш.
	За целия — превърнал се във пясък
	обиден, обезсмислен свят… Трепериш
	от ужас и възторг… Великодушен
	(не знаеш ти, че си такъв), прошаваш
	със радост… И ти ставаш. Ти си въздух.
	Тъй светъл и прозрачен си, че виждам
	през теб, мой малък, оня светъл
	залез.

	А твоят поглед е такъв невинен,
	че се срамуваш и вървиш с приведен
	и тъй далечен поглед ти, и светиш
	от фосфор и от плач… Как бих понесъл,
	как бих вървял от възраст аз във връзраст
	и от любов в любов, ако не носех
	на своя глас в най-ранния регистър
	един далечен, фосфорен, седефен,
	спасителен, всеопрощаващ
	плач?

