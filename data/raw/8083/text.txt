
	Оглеждам своя свят, дома си тих:
	Във всяка вещ, във всичко, в радост, в грижа,
	Откривам тебе. И присъстваш ти —
	Ти, който въобще не съм и виждал.
	Във масата, върху която ям.
	В писалището, на което пиша.
	В деня. В нощта. В мига, кога съм сам.
	В хартията, в пердето, дето диша.
	Благодаря ти, че все с мен си ти,
	Че всичко си ми дал с труда си таен!
	Дано поне с едничкия свой стих
	Да мога да ти върна този заем!

