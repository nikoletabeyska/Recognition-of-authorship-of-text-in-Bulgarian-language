
	Пролет. Слънце в небесата,
	глъч и шепот по полята —
	ей, зловолен род селяшки,
	стягай дрипи сиромашки

	и на нивата върви,
	пак ори, ори, ори!

	Пуст останал свят — управа,
	плач, одумки — хляб не дава;
	цар заял те! — род глупашки,
	стягай дрипи сиромашки

	и на нивата върви,
	пак ори, ори, ори!

	Кой ще с мисъл да се бори,
	колко къщитя затвори;
	богпроклел те… род сирашки
	стягай дрипи сиромашки

	и на нивата върви,
	пак ори, ори, ори!

