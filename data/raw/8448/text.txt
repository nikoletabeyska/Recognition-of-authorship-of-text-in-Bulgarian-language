
	I

	Из кръв и дим, и жалост
	свободата изгря
	по нашата земя;
	о, не биде нахалост
	голямата борба.
	В гори, в поля
	по вся земля
				се носи ек:
	България й свобода!
				Така, така!
	Земята ни й свободна,
	свободна ще й во век.

	II

	Измъчений народе,
	живей свободен ти,
	напредвай и цъфти,
	веч меча се забоде
	в тиранските гърди.
	В гори, в поля
	по вся земля
				се носи ек:
	земята ни й свободна!
				Така, така!
	България й свободна!
	Свободна ще й во век!

	III

	Веч лева се издигна
	над нашите гори:
	той пак се възцари!
	Ръката ни навикна
	меч остър да върти.*
	В гори, в поля
	по вся земля
				се носи ек:
	България й свободна!
				Така, така!
	Земята ни й свободна!
	Свободна ще й во век!
	[* Или: тиранин да мори.]

	IV

	Закона ще ни пази
	от произвола сляп!
	Веч няма силен, слаб;
	веч няма между нази
	ни господар, ни раб!
	В гори, в поля,
	по вся земля
				се носи ек:
	България й свободна!
				Така, така!
	Земята ни й свободна!
	Свободна ще й во век!

	V

	Които ни са братя
	по кръв и по сърце:
	тям нашите обятья!
	Вам нашите проклятья,
	жестоки врагове!
	В гори, в поля,
	по вся земля
				се носи ек:
	България й свободна!
				Така, така!
	Земята ни й свободна!
	Свободна ще й во век!

	VI

	На черната робия
	да гине памятта!
	И дор сме на света,
	ще бъде България
	свободна и една!
	В гори, в поля,
	по вся земля
				се носи ек:
	България й свободна!
				Така, така!
	Земята ни й свободна!
	Свободна ще й во век!

	1878

