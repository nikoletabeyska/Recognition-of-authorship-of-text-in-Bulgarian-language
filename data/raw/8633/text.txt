
	Обричам ти се. Днеска и завинаги.
	Без ум и разум. И с душа и с плът.
	И знай, че всичко светло в моя път
	частица е от теб — за мен най-свидната.
	Ах, колко дълго, страшно и мъчително
	мълчах и трупах в своя страх нелеп
	това, което сбирал бях за теб —
	едната дума свята и спасителна.
	Най-милата, най-святата, най-нежната.
	А минала с мен в толкоз кал и мраз
	дълбоко чиста я опазих аз.
	Една и топла, пазих я с надеждата,
	за всичко твое тя да е отплатата.
	Аз само в нея можех да сбера
	възторга от душата ти добра,
	и клетвата, и прошката ти, святата…
	Не казвай нищичко! Не трябва вричане.
	А нека само наште две сърца
	горят в кръвта на трите ни деца!
	И в теб, Надеждо моя! В теб. Обичам те.

