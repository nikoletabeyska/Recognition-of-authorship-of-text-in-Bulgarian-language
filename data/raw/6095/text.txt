
	Пропасти вечни делят те от мене,
	зная, че ти си безкрайно далеч,
	но пак като лъч след вековно затмение,
	чакам да дойдеш… Ще дойдеш ли?
			— Никога веч!

	Рано пробуден, с тъги непросветни,
	впивам аз погледи в мрака далеч
	и с клетви, и жал, безутешно преплетени,
	чакам да съмне… Ще съмне ли?
			— Никога веч!

	Мойте градини Неволята черна
	с преспи засипа. Те дремят далеч,
	а химни и смях в полунощ обезверена
	чакам да трепнат!… Ще трепнат ли?
			— Никога веч!

