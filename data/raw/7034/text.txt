
	Дохожда час, уречен за човека,
	последен час, и като свещ полека
	затлей живот, затлеят мъжки сили;
	дохожда край, смирен човека застава
	пред зинал гроб… Съдийски глас тогава
	обажда се: „Ти взе, но заплати ли…?“

	Нещастника, оглежда се надиря
	и търси той да види светла диря
	в неравен път, изминат на земята:
	без име страх без милост го терзае
	и търси той с какво да оправдае
	добро и зло, дял паднал на душата.

	И горко е тогава ономува
	над себе си присъда който чува:
	„На чужди пир, излишний, се намери!“
	Престъпник същ, изправен под бесило,
	проклина той в живота драго-мило,
	а пред смъртта бледнее и трепери.

