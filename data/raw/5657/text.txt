
	Три дни става как се гуши
	Зайо-байо дългоуши
	сред полето в търницата,
	да си пази душицата
	от ловците мустакати,
	от кучета опашати.
	Падна слана, ослани го,
	духна вятър, изстуди го,
	скокна Зайо, отърси се,
	към гора упъти се —
	там е топло, завет има,
	ще прекара цяла зима…
	Стигна Зайо, подслони се;
	лист над него отрони се,
	зашумя в гората нещо
	невидимо и зловещо.
	Пак за него няма мира,
	пак сърцето му примира,
	— И оттук ще бягам вече! —
	скокна Зайо и си рече:
	— Ей, оченца дългогледи,
	ей, краченца бързобеги,
	спасявайте пак зайчето,
	отиде му кожухчето!

