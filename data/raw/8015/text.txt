
	Трето основно училище.
	Трето. Дори не и първо.
	Вечно живота ми ти ли ще
	Учиш със спомена кървав?
	Все ли ще плачеш със ореха,
	С чина ми, от ножче надраскан,
	С катанеца, с който затворено
	Осъмна с табела „Участъкъ“?
	Трето основно… С най-чистите,
	С най-светлите стаи доскоро,
	Сменило в миг птичите писъци
	Със писъци — мъки на хора.
	Трето основно, прости ни ти —
	Ний чувахме — викаше в огън!
	Но малко ни бяха годините,
	Да влезем да ти помогнем!
	Ний само с теб се гордеехме.
	Ний — твоята мъничка стража.
	И край дувара ти пеехме,
	За да ти върнем куража…
	Трето основно… мъчение!
	Не на ченгелчета скучни,
	Не на вероучение —
	На вяра — живот ни научи!
	Трето основно. С големия
	Орех и спомена малък…
	Дори за една академия,
	Повярвай, не бихме те дали!

