	От билото на планина висока
	се спускал с бесен рев потока.
	Но палавници дръзнали все пак
	да спрат лудешкия му бяг.

	Донесли камъни, дървета, клони, пясък,
	подтичвали сред весел глъч и крясък
	край буйните води,
	но бързо пак пробивал проход
	и мятал се потокът с грохот —
	по-буен от преди.
	Преградите им както срива,
	той би могъл с водата си пенлива
	да отнесе и тях,
	макар да нямат страх.

	Надявам се, сами ще разберете
	на тая басня точния адрес.
	Напразни са усилията на кралете
	да спрат неспирния прогрес.
	И нека да си имат за урок:
	ще срине техните прегради тоз поток.
