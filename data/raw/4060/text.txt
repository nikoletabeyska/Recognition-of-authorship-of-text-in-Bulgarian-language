
	Не ме роди моя баща
	знатен и богат,
	не остави той сину си
	никакъв имот.
		Сал едно ми той остави —
		един скъп съвет,
		и той стана зарад мене
		моя свят завет:
	„Не продавай ти честта си,
	свойта свобода.
	На никому да не станеш
	подлизник, слуга.
		Но е бил той силен, знатен,
		но е бил богат,
		пред никого да не склониш
		твоя мъжки врат.“
	И запомних ази тия
	бащини слова,
	и никому не станах
	подлизник, слуга.
		Живея си както мога
		и както си знам.
		И никому аз не казвам:
		дай ми хляб да ям!
	От глад, мъки и неволи
	сред страшна борба
	аз отпаднах и усещам
	скоро ще умра.
		Но ще умра ази честен
		и като герой.
		Никой за мен не ще каже:
		„Роб той беше мой.
	Аз го храних, той ми беше
	покорен слуга,
	и той беше от многото
	хора на света.“

