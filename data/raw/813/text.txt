	Каменистият път се проточваше далеч, далеч по посока на залязващото слънце. Пустотата му изглеждаше вечна като самия него. Единствени малките облачета прах, появяващи се тук и там, сякаш изпод копитата на невидими конници, разсейваха натежалата във въздуха самотност на пустошта наоколо. Но ето че една малка точка се превърна в човешка фигура, пристъпваща бавно напред по заоблените камъчета. Тя стигна до завоя и спря като закована. Едва сега човекът бе забелязал, че това, което преди малко бе взел за камък край пътя, всъщност бе приседнала жена. Той пристъпи и клекна пред нея. Празният й поглед продължаваше да бъде насочен право напред, но въпреки това, нещо подсказваше, че го е забелязала. Пътникът внезапно се сепна и почти извика:
	— Ти ли си това…? Какво правиш тук?
	Тя извърна очи към него и сякаш на себе си каза:
	— Знаех, че ще те срещна тук.
	— Как разбра?
	— Той ми каза.
	— Той… Жив?!
	Очите на жената се насълзиха и тя каза, едва сдържайки плача си:
	— Страх ме е, че ще го изгубим…
	— Но как е той?
	— Треската му се засилва… Няма да се пребори…
	Мъжът прехапа устни и след кратко мълчание попита:
	— Кога успя да го вземеш при себе си?
	— Едва вчера.
	— Кой ти помогна?
	— Никой, сама го извлякох.
	— Как така?… Освен това, гробът не се ли пазеше?
	— Успях да ги подкупя.
	— Но как е възможно?
	— Знаеш как — безизразно отвърна тя. — Не ме гледай така.
	— Къде е той сега? — смени темата мъжът.
	— Скрих го.
	— Наблизо ли е?
	— Да, но трябва да побързаме.

	* * *

	Мракът в стаята се разсейваше единствено от бледия пламък на догарящата свещ, към която бе обърнато восъчното лице на лежащия в дрипите на пода. Новопристигналият приклекна до него и тихо каза:
	— Учителю…
	Просналият се като мъртъв отвори очи и промълви:
	— Радвам се да те видя.
	— Как си, Учителю? — жалостиво и загрижено попита приседналият на постелята.
	— Благодаря, недобре — усмихна се в отговор Учителят.
	— Аз вярвах, вярвах в чудото и ето те сега… — започна просълзен пътникът, но Учителят го докосна по ръката, за да замлъкне.
	— Аз най-добре знам кой какво си мисли, така че, моля те, спести си труда.
	— Но…
	— Замълчи. Въпреки всичко, доверието ми в теб е най-голямо, така че можеш да бъдеш спокоен за душата си. На теб ще възложа задача, която може да бъде изпълнена само от истински вярващия.
	— Какво ще наредиш да направя?
	Учителят бавно извади една окъсана книга изпод главата си.
	— Словото — започна той — не е достатъчно, защото само писаното остава. Все повече се страхувам, че ако делото ни успее, мнозина ще започнат превратно да тълкуват преразказаните ми думи. Никой пророк не е останал, без да напише книга. Ето защо, тук включих всичко, което съм учил и правил. Така всеки, който повярва в мен, ще може да черпи от извора на чистата истина.
	— Веднага ще отида при останалите, за да започнем преписите.
	— Не, не, не. Точно от това се страхувам. Всеки един от тях има свои интереси и се опасявам, че тези знания ще бъдат използвани за зло. Страхувам се и от това, че могат да те обявят за лъжец и предател, защото много от написаното няма да им се хареса. Моля те, пази тази книга като душата си. Не се доверявай на никого. Остави ме сега. Това, което ще последва не е за твоите очи. Искам вярата ти да остане чиста. Сбогом!
	— Но, Учителю…
	— Моля те, върви си!
	— Ти не можеш да умреш!
	— Казах: Вън оттук!
