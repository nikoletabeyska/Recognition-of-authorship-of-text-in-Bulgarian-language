
	Кавал свири на поляна,
	на поляна, край горица;
	млада, хубава Стояна
	търчи с менци за водица.

	Из градина крещи, вика
	омразната нейна стрика*:
	[* стрика — стринка]
	„Полудя ли, мар Стояно,
	та отиваш толкоз рано?

	Стой, почакай д’идем двама!“
	Па се спусна к’нейна мама
	да ковлади* тя Стояна,
	[* ковлади — клевети]
	че отива на поляна.

	Ей изскочи стара майка
	на висок и хубав чердак:
	ахна, търти се*, заплака,
	[* търти се — тръшна се (диал.)]
	като видя кървав байряк,

	че се байряк там ветрее
	сред  юнаци, сред дружина
	и Стоянка се белее
	в прегръдките у Дойчина.

	Като зърна той, че иде
	неговото мило либе,
	из юнаци той изскочи
	и към нея с пръст посочи:

	„Ей, дружина, хай станете!
	Ей я иде — погледнете:
	туй е мойта горска птица,
	туй е мойта годеница!“

	Па си весел, засмян тръгна
	да посрещне той Стояна;
	наближи я — с пушка гръмна,
	като видя, че й засмяна.

	И дружина загърмяха
	на засевки*, та запяха;
	[* засевки — обичай при сватба]
	а тя ръце си разгърна,
	та Дойчин я млад прегърна.

	А нейната клета мама,
	като гледа таз измама,
	сълзи лее и проклина
	то щерка си, то Дойчина.

	„Да не цъфнеш, да не пекнеш,
	дъще клета, със Дойчина,
	да окапеш дето седнеш —
	да не станеш по година!

	Дано болест те налегне,
	болест, дъще, живеница,
	и Дойчин да не убегне
	от вериги, от темница!

	Тоз хайдутин, що го любиш,
	на кол утре да го видиш,
	че оттам се тебе хили
	и на горски самодиви!

	Че той батя ти измами,
	та хайдутин върл направи;
	а теб, дъще, клета, мами,
	баща, майка та остави!“

	От тез клетви се събуди
	и Стоенкин беще стари;
	той излезе и се чуди
	и в главата се удари.

	Но кат видя той Дойчина,
	дъщеря си и мил сина,
	попоглади си брадата
	и извика към гората:

	„Горо, горо, майко мила,
	толкоз годин си хранила
	мене, горо, юнак стари
	с отбор момци и другари, —

	храни, горо, таквиз чеда,
	дорде слънце в светът гледа;
	дорде птичка в тебе пее,
	тоз байряк да се ветрее!“

