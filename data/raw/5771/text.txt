	В полето, по пътищата и по нивята имаше много хора и всички говореха за своето нещастие, и всички бяха недоволни един от друг.
	Дочу ги една малка чучулига и стана и мъчно.
	Такъв необятен простор, такива гори, поля и морета е видяла чучулигата — и навсякъде хора, и все те нещастни.
	Една сутрин чучулигата се вдигна и с песен се понесе към небето.
	Щастлива чучулига.
	Тя искаше да отиде при бога, да му попее и да му поиска щастие за хората. Тя беше готова да даде цялата своя волност. Нека бог даде една частица от своето спокойствие и за хората. За тях това ще бъде даже много.
	Тая малка чучулига, забравена в своята велика мисъл да донесе щастие на човека, не усещаше умора, а все летеше и пееше.
	Пееше от всичкото си сърце, изливаше всичката си топла душа.
	И колкото по-високо се издигаше тя, толкоз по-високо ставаше небето.
	Но чучулига се не отчая.
	По-високо се издигаше тя и по-забравено пееше.
	И пукна се песнопойното сърчице на добрата чучулига. Отпуснаха се пъргавите и крилца. Струйка кръв обагри човчицата и.
	Тя падна мъртва сред полето.
	И никой не чу песента й. Ни щастливия бог на небето, ни измъчените хора на земята.
