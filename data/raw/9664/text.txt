
	УЧАСТ

	Днес на Кръста прикован — с глава надолу
	да не виждам пепелявото небе —
	болно ми е, че натрупаната болест
	заедно с човека ще се погребе.

	Пропътувах с истината на доброто
	и пожънах ли наистина дела,
	щом видях, че коренът на злото
	зрънце е в детето, в стареца — скала?

	И защо ли хвърлях праведното биле
	като неговия жив небесен дар
	из пустинята пилее млада сила
	и за мъката човешка няма цяр?

	Можете ли, чудеса, да разрушите
	всички планини от орисия зла,
	щом се гърчат в ядни червеи душите
	даже в здрави аполонови тела.

	Грешният на вяра и да се научи,
	праведният може и да съгреши.
	Господи, защо ти трябва тази участ —
	да Си Господар на хорските души?

