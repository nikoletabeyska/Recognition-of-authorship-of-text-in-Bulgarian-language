	Като рукна силен дъжд,
	Скорпионът изведнъж го закъса,
	скок-подскок, пред бучащия поток,
	че превърна се потока
	в истинска река широка,
	а оттатък зад реката
	в къщи чакат го децата,
	пък и булката му млада.
	Но реката все не спада.
	Колкото и да умува,
	няма как да я преплува,
	ако ли плувец не се
	хване да го пренесе.
	И не щеш ли, Костенурка
	към реката затопурка,
	връщайки се от разходка.
	„Ей това ще ми е лодка“ —
	рече си и я замоли:
	„Пренеси ме, че какво ли
	вече става у дома,
	дето чака сам-сама
	булката Скорпионица
	с дребничките ми дечица.“
	„Качвай се, ще ти помогна“ —
	Костенурката се трогна,
	а дъждът заплиска двойно,
	че и тройно по-поройно.
	Към брега отсреща кара
	Костенурката товара,
	но усеща тя, че оня
	през дебелата й броня
	сили се да я ужили.

	„Ей, ти с ум ли си, не си ли?
	Да си тъй неблагодарен,
	даже да си тъй коварен,
	че на своя избавител
	искаш да си отровител,
	за чудовище такова
	тая случка не е нова.
	Но поне не се ли сети,
	че сега си ми в ръцете
	и насред реката бурна
	мога аз да те цамбурна?“
	„Много моля те, недей! —
	опашатият злодей
	за пощада умолява. —
	Мен кръвта ми е такава,
	че с отрова за отплата
	плащам и за добрината.“

	Читав на брега го свлече
	Костенурката и рече:
	„Отмъщение не гоня —
	мен ме пази мойта броня,
	а пък тебе твойта злоба
	скоро ще те вкара в гроба.“
