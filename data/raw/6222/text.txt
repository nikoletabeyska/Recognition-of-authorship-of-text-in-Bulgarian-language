

	Действие I

	Седя у „Кирчо“ сам-сами
	и пия си на вересия.
	Неделна вечер е — шуми
	по улиците и площади
	вън столичната голотия…
	Седя у „Кирчо“ сам-сами.
	Уви! Неделните наслади
	не са ярем за мойта шия,
	която друг ярем сломи…
	Седя си, дишам си — и пия.

	Действие II

	Без път, без цел в Курубаглар
	дошъл съм негли да изстрадам
	докрай скръбта си. Мраз и жар
	избиват ме… и — вик в стомаха:
	полей я таз тревица млада! —
	О, нов вулкан в Курубаглар!
	Въртя се като птица плаха —
	их! Невидяло се макар!
	Въртя се, дишам си — и падам…

	Действие III

	До дома някой непознат
	по късна презнощ ме довлача —
	напипвам празния креват
	и лягам морен, несъблечен —
	ще спя! Недейте ме закача!
	Иди си, братко непознат!
	Но ето образа далечен
	на мойто минало — във здрача!
	Уви! И аз бях горд и млад!
	Уви! Пропих се толкоз млад!
	Лежа си, дишам си — и плача…

