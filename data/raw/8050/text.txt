
	В заводския киносалон
	Е душно, тъмничко и тясно,
	Тук няма партер и балкон —
	Еднакво струва всяко място.
	А колко свят е насъбран!
	И блъскане, и олелия…
	Но светва белият екран
	Пред хората като магия.
	И там, върху парчето плат,
	Пред простите очи излиза
	Един далечен чуден свят
	На графове и на маркизи,
	Които тънат във разкош…
	Мъжете гледат с поглед слисан.
	Отиват си и цяла нощ
	Сънуват голата актриса.
	И във ушите им звъни
	Смехът й мил и грациозен,
	А собствените им жени
	За пръв път им се виждат грозни.
	И във дълбокия им сън
	Пак рицарската шпага лъсва.

	… Но писва свирката отвън
	и мигом лентата се скъсва.
	Прекъсва оня водевил
	На сантимент и на двубои.

	И почва утринният филм,
	Във който те ще са герои…

