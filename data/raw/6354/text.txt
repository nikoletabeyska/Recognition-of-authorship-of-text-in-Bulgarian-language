
	Каква ще бъде новата година,
	не ща да знам. Не може тя по-зла
	да бъде от оная, що измина:
	отдавна са прелели моите тегла.

	В надеждата не вярвам. Тя е дума,
	която не намира в мен отклик,
	и радостта чудовищна е глума,
	измислена от някой зъл език.

	Но топло сила прося аз от бога,
	да сдържа тайно в своите гърди
	плачът, що кърти мойта участ строга,

	и да не видя подлите врази
	злорадо да ликуват, че не мога
	да нося твърдо своите беди.

