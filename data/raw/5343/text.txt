
	1. Приказка за честта

	В живота си нивга не бях се надявал
	на толкова мил комплимент:
	покани ме Дявола — старият Дявол —
	дома си на чашка абсент.

	Свещта очертаваше острия профил
	със ивица златни лъчи
	и пускайки кръгчета дим, Мефистофел
	ме гледаше с влажни очи.

	В очите му есенна горест бе скрита,
	но все пак бе горд и засмен,
	и махна с ръка той „In vino veritas!
	Ще бъда пред теб откровен!“.

	Омръзна ми вече все тоя ярем на
	притворство и помисъл зла —
	да пием за мойта сърдечност неземна
	и сивите земни тела!

	Преди векове аз възпрях на земята
	и тук устроих си шега:
	веичах се за земната Истина свята,
	но тя увенча ме с рога.

	Възпламнах от ревност, и в черна омраза
	за своята стъпкана чест —
	човешката чест неуморно аз газя,
	но с чест не сдобих се до днес.

	Намислих чрез подвизи чудни да блесна —
	умирах по сто пъти в бран,
	но винаги рицар на кауза честна,
	не бидох пак с чест увенчан.

	Отчаян, окаян, веднъж в булеварда
	аз тръгнах неземно злочест.
	И вдигнах над себе си ярка плакарда:
	„Човек без капчица чест!“.

	Но странно: презрение няма ни капка!
	Посрещат ме вред с интерес,
	любезно отвсякъде свалят ми шапка:
	„Без чест ли си? — Прави ти чест!“.

	Един господин ме целуна: „Ах, братко,
	и ти ли!… Ей, кой да те знай!“.
	Две хубави дами ми казаха сладко:
	„Елате в нас утре на чай!“.

	Чудесно! Невиждано! С почести редки
	изпратен бях чак до дома.
	Министри, царе и придворни кокетки
	ми писаха мили писма.

	И ето ме: важен, блестящ, елегантен,
	богат като истински Крез!
	И знам аз: крадец съм, лъжец, спекулантин,
	безчестник; но… винаги с чест!…

	И Дявола млъкна. Наля от абсента,
	сърдечно се чукна със мен,
	и пускайки пушек на синкави ленти,
	прониза ме с поглед зелен.

	2. Приказка за тинята

	В неделя Дявола облече расо —
	любимия си тоалет;
	и с тънка и загадъчна гримаса
	огледа се добре отвред.

	Действително в корема бе печален
	и — за да не бъде толкоз сух —
	беляза своя символ синодален
	с една възглавница от пух.

	— Една вечерна пролетна разходка? —
	ми кимна леко той с рога.
	— Виж, вечерта е кат вдовица кротка
	и цяла в нега и тъга…

	Съгласен бях. И посред врява шумна
	ведно с приятеля рогат
	разхождаме се дълго де ни хрумна
	из калния престолен град.

	И ето — късно в някаква си лавка
	покани ме на отдих той.
	Кръчмаря стар посрещна ни с прозявка,
	с поклон и привети безброй.

	Погледна Дявола с усмивка блага,
	повдигна странно рамена
	и ритна с крак възпрялата до прага
	огромна, грухтеща свиня.

	А лавката бе като всяка лавка,
	но странно беше тук едно:
	висеше над вратата калимявка
	и някакво шише вино.

	— Виното — да! Но що за подигравка
	чернее се над тоя праг?
	— Това ли? Туй е попска калимявка —
	реклама за добър коняк…

	Кръчмаря се усмихна и заклима,
	отвън му кимна вечерта,
	а в ъгъла ревнаха в хор петима
	и се целунаха в уста.

	Погледна Дявола под вежди тънки:
	„Я виж ги колко са добри!“.
	Но зад гърба му някой злъчно смънка:
	„Добри, когато спирта ври!“.

	Това бе юноша — намръщен, хладен.
	Въздъхна той и заруга:
	„Кой е добряк на тоз свят безотраден?
	И кой доволен е сега?

	Навсякъде чистота нито прашинка!
	Нито насъне светъл лъч…
	Летиш като изгубена снежинка
	сред вихрите на черна злъч…

	Уви, светът обърнал се в пустиня!
	Море от злоба и разврат!…
	Иди живей сред туй море от тиня,
	сред толкоз много кал и смрад!“.

	Той млъкна… А през прага меланхолично
	проточи и свинята врат:
	„И аз от тоя свят съм недоволна:
	да, толкоз малко кал и смрад!…“.

	„Червен смях“, 4 април 1923

