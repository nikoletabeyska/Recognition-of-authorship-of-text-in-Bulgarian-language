
	Не търся в свойте песни
	лъжовната утеха,
	ни сляпото упорство
	на паднал властелин,
	а черната победа
	над сили, що проклеха,
	о, майко черноземна,
	най-верния ти син!

	През моето детинство
	каква ли орисия
	от тебе скритом често
	ми люлката люля,
	душата ми кристална
	със повой чер пови я
	и с кобен знак жигоса
	невинните крила?

	О, чужд съм тук на всичко
	и черна скръб ме трови,
	кога на юг далеко
	луната засияй,
	бълнуващ аз съзирам
	вечерните огньове,
	леса и равнините
	на моя роден край.

	И горестно се питам,
	не съм ли аз избраний
	сред звездочело племе,
	понесло огнен кръст,
	скръбта му да разкрия,
	нанесените рани
	из него да изтръгна
	вика за своя мъст!

