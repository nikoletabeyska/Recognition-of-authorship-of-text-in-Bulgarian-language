
	Улици към мен протягат
	топли лампени ръце,
	към прозореца ми бяга
	лъч с неоново лице.

	По листата като птици
	плуват лунени петна.
	Светли огнени езици
	са звездите във нощта.

	Вятърът вратата бутва
	и повиква ме навън...
	Снопче светлини се срутва
	пред лицето ми със звън.

	В улици хилядоцветни
	впускам се като вълна;
	хора и усмивки летни
	грабват мойта тишина.

	Улици под мене тичат,
	тупка пулсът на нощта,
	а по клепките се стича
	радостта като сълза.

	25 януари 1977

