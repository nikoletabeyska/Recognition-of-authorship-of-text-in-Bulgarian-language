

	На Янко Димов


	Забравена от нас — природата тъче невероятен
	и чуден августовски ден с невидимите си кросна.
	Кипят в зеленината клетките на слънчевото лято
	и светят тънките реки в оголената равнина…
	Къде сме ние — пътници между небе
								и древни мъхове —
	през този ден на светлина тъй щедър
								и на чувства свят.

	Днес бавни облаци с безшумни мълнии
								от север дъхат
	и утре сигурно с копита огнени ще загърмят.
	Днес изтънява въздуха
				и съхне сока във листата летни
	и вечер слизат над главите ни
						най-ниските звезди.
	И край експресни влакове
					изтлява пламъка на цвете,
	което няма след хилядолетия да се роди…
	Това е миг от времето на подранила
							тежка зрелост.
	В морето греят капки сол,
						по планината тлее сняг.
	И ние сме застанали —
					пред неизвестно Утре спрели,
	белязани с красивата съдба на своя земен знак.

	Отиваме в друг свят — за този миг
							отдавна сме излишни.
	Димят в горите леките кълба на първите мъгли.
	И в непокорния септември,
					след толкоз кръгове годишни,
	за този ден от август непременно ще ни заболи.

