
	О, славей мили, престани, не пей.
	Не пей таз песен весела, любовна.
	С песните си в душата ми тъжовна,
	о, славей мили, нова скръб не лей.

	Не пей, не спомняй тия дни честити,
	когато от любов пияна бях.
	Защо, кат улетяха, от гърдите
	не улетя и споменът им с тях?

	На друга той копней сега в гърдите,
	на друга се кълне в любов сега.
	Смили се, славей, и между стените,

	де вкусвах щастието, що бега,
	нек екнат песни ядни, жаловити,
	кат клетвите на моята тъга.

