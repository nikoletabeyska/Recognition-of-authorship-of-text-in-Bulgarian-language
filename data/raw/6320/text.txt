
	И вярвахме ний… и тая вера
	тъй непоколебима беше в нас!
	„Народ нещастен, роб презрен довчера,
	възкръснал и свободен!…“ О, тогаз
	ний казвахме с вяра силна, гореща,
	че тая вест всъде с възторг се среща
	кат ново тържество на волността,
	и в таз си вяра всякое съмненье
	ний бихме счели черно престъпленье,
	пред нас, пред бога, пред света!

	Но кой в съмненье би поклатил глава
	в тържестевните тез велики дни?
	И смел, и дерзък би казал тогава:
	„За нази нови готвят се злини,
	Европа се яри и негодува
	затуй, че мъченикът-роб празнува
	пиленьето на свойте железа;
	над нас се грозно бурята събира
	и злобата ръцете си простира
	да окове пак нашта свобода!“

	И казвахме: зари се черната зла бездна.
	Зад блясъкът на мстителнийт меч
	с теглата на Севастопол изчезна,
	и нашта свобода навеки веч
	изтри срамът, позорът на Европа.
	На връх Балканите, на връх Родопа
	към българинът волен, горд и прав,
	застал под знамето на свободата,
	отвсъде носи се под небесата
	сърдечен нему и горещ поздрав.
	Би проговорило над нас небето
	и бихме чули ний отгоре глас,
	и в вярата, що грейше ни във сърцето,
	гордо презрели бихме го тогаз;
	и бихме ний възнегодували,
	и бога бихме го лъжец назвали,
	ако — във тия дни на възишенье,
	изпълнен със горчиво съжаленье —
	всезнающ би предсказал нам Берлин!

	Т. Пазарджик, декемврий 1878

