
	Не се стряскай в свойта радост
		ти, народ-герой!
	Пий свежителната сладост
		на триумфа свой.

	Във грядущето незнайно
		вперил си очи
	Що крий в себе? — думаш тайно,
		ала то мълчи.

	То немей безгласно, ледно,
		вместо него — звук
	от оръжие победно
		ответ дава тук.

	Отговаря на борците
		сонмът фърковат
	и на майките сълзите
		пред олтаря свят…

	Отговарят гробовете
		без кръст, без венци,
	по поля, бърда разсети
		на борци-светци.

	И правдата отговаря
		и така гласи:
	„Планина се не събаря,
		ден се не гаси.

	Силата е бързотечна
		на позор, на грях:
	само аз съм мощна, вечна
		кривдата е прах.

	Във световний вихър имам
		аз последня реч,
	щом е нужно, смело взимам
		образа на меч…

	Рано, късно зло лукаво
		плуй под мойта власт,
	правото чрез мен е право:
		силата съм аз!“

	Чуй, народе, ней словата,
		в тях звучи пророк.
	Та над теб и небесата
		викат: има Бог!

	Декември 1915 г.

