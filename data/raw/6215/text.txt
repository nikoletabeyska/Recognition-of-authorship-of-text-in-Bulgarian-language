
	1
	Съдбата в блуднишко безочие
	отдавна наште пътища замрежи,
	ела, мой брате, своите ламтежи
	да свършим с дълго многоточие.
	И както в повест недовършена,
	от другите да скрие то сълзите,
	излени по надеждата прекършена
	и в някой малък „Братски труд“ изпити.

	2
	Жена, лукава запетая,
	сред най-възторжений псалом
	аз спирах често в твоя дом
	и днес измамата ти зная.
	Преспивах в пъклена замая
	безсилен, за да тръгна пак,
	жена, лукава запетая,
	за скръб велика дребен знак!

	3
	О, всесилна, неизбежна,
	тъмна скръб след всяка точка,
	безнадеждна, безметежна,
	като погледа на Дочка!
	Дай ми сила и подкрепа
	моя зов да не угасне
	сам сред врявата нелепа
	на тълпите многогласни!

