
	Тоя свят омагьоса живота ми в синьо,
	в тоя свят аз пътувам, на пориви млад,
	и те моля, заклевам те в себе си, сине —
	в тоя свят на възторг
	и на подлост богат —
	премини неразумен, горещ, невъздържан
	като тръпка от трескава пролетна вест,
	в тоя свят не бъди на съветници длъжен —
	аз ти казвам да вярваш на своята чест.

	Кой? Баща ти ли? Зная го много отблизо —
	ще ти шепне в ухото досаден подлец,
	ще те гледа в очите с очи на светец
	и ще свети перчема му лис и зализан.
	Кой? Баща ти ли? —
	пийнал глупак ще нарежда —
	ние бяхме събратя по чувство и дух…
	Да, баща ти —
	ще въсят замислено вежди —
	беше умен човек, но от някого чух…

	Ти не слушай! Живей напористо и дръзко
	разпилявай досадния кръг от лъжи.
	Нека твоята съвест в единствена връзка
	с тоя дълъг и сложен живот те държи.
	Тоя свят ще ти бъде съдба и богатство —
	тук Човекът лети,
	но човек и пълзи,
	В тоя свят, в който всеки
	говори за братство,
	ти не вярвай на смях,
	ти не вярвай в сълзи.
	А тръгни, както мълния в облака крачи,
	като буен порой над пустинната жар.
	И повярвай в добрата ръка на сеяча,
	и в небесните
				сини очи на Икар.

