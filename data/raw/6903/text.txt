
	Дълбоко в тъмите, далеко в Балкана,
	шуми непристъпен, загадъчен лес,
	луната възхожда, на сън позована,
	луната огрява из пламнала пяна,
	луната се носи из спомен злочест.

	Русалки и вили, отдавнашна прелест,
	всред шеметен танец не пеят и днес,
	но чудните щерки на пастира Велес
	в предсмъртни напеви са скритом заплели
	с косите си златни столетния лес.

	И там, де изгасна последната вила,
	синее се извор, заварден с брези,
	луната едничка тогаз е изпила
	на нейния поглед бездънната сила,
	внезапно изгаснал в две сини сълзи.

	О, девствена бледност, коси позлатени,
	тез живи води, де луната лъчи —
	два взора, горящи, искри отразени,
	два взора неземни, от спомен пленени —
	са твоите виждащи сини очи!

	Два взора облюбват жених ненагледен,
	от толкова века на теб обещан,
	с избликнали рани, но с поглед победен,
	сред битва неравна от тебе изведен,
	последен — в рода си, последен — из бран.

	И поглед загасващ ти шъпне завета
	на кръв героична, на славни деди,
	слова непреклонни към майка, заклета
	на сватбено ложе, плода под сърцето
	от люлката още за вожд да реди.

	О меч на дедите, ти, гневна зеница,
	суров чудотворец при яростна сеч,
	очаквай витяз, първенец на лъвица,
	всесилен да станеш в желана десница,
	победа да звънне из твоята реч!

	О лес златокъдър, над тайни надвесен,
	спокойно очаквай грядущите дни,
	нетленния огън на меча небесен
	и синия поглед в изпятата песен —
	ни буря, ни зима не ще затъмни!

