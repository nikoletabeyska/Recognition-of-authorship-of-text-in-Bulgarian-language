
	Каква магия си, каква!
	С какво необяснимо чудо
	владееш цялото това
	човечество? Върховна лудост
	или върховна мъдрост си,
	щом в своя порив, в свойта жажда
	ти можеш да го покосиш,
	тъй както можеш да го раждаш?
	Чрез тебе съществува то.
	Чрез теб родено, с теб умира.
	Чрез теб душата му — листо
	се носи тъжно из всемира.
	И този цял всемир тъй тих,
	и туй листо, и този вятър
	ведно събрани — туй си ти!
	Да, ти, едничката, която
	си вред и всякаква — кълбо
	от грешна плът и дух безплътен.
	Чрез теб, безсмъртнице Любов,
	дори смъртта е миг безсмъртен.

	25.04.1991 г.

