
	Ти ли ме повика?
	Ти ли заговори?
	Снощи ме събуди шепот бял на двора
	и дочух как пролетните клони чукат
	по прозореца ми с тих и нежен пукот.
	И на сутринта под блесналата стряха
	мойте птици слънчеви зърна кълвяха.
	И край мене цвят с пчелата заговори.
	Зазвъняха топло бистрите простори.
	И отново, обич, с устни доверчиви
	пият твойто вино — сладко и горчиво,
	и след твойта дреха — бяла и зелена,
	влизам в храма на искрящата вселена.

