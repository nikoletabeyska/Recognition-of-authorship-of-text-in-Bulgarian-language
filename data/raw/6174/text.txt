
	„От вас навеки взор отвръща Бог,
	идете в безнадеждните юдоли
	и в мрачни окаянства и неволи
	узнайте неговия гняв жесток.

	Там нека се разтлеят в лют порок
	и в горест вашите мечти и воли,
	но милост стонът ви да не измоли —
	от вас навеки взор отвръща Бог!“

	Така прорече той и те поеха
	през мрака своя път окървавен —
	да не намерят в никой час утеха
	от оня безпросветно страшен ден

	до днес, когато взрян на вековете
	в пастта бездънна, тръпна съкрушен —
	и като факел полунощен свети
	проклятието тяхно и над мен.

