

	„Ала не съм аз заминавал никъде
	и тук отникъде не съм се връщал.“
	Ат. Далчев

	Пак целият прозорец е отворен
	Като голяма птица с две крила.
	Но вече няма никакви шофьори.
	И няма вече никаква кола.
	Измислица бе всичко туй, освен
	Това, че аз пътувам през земята,
	А тя пътува цял живот през мен.
	С небето си, с хайдушките баири,
	Със друмите, с човешките съдби…
	Ослушвам се — край мен отнейде свири
	Едно далечно радио — скърби
	С мелодията тъжна за Соренто.
	Денят залязва. В стаята съм сам.
	Соренто се извива като лента,
	А върху лентата — светът голям,
	С различни образи, съдби и мъки.
	Соренто ли? Не, сякаш туй е плач!
	Край мен и в мене всичко се обърква.
	И стаята е пълна не със здрач,
	А с хора, с друми, с хукнали пшеници,
	С фабричен дим, със блеещи стада.
	Един сакат играе ръченица.
	Едно бесило вика „Свобода!“.
	С една жена убита се целувам…
	Земята влиза цяла у дома.
	С една измислена кола пътувам
	През тази неизмислена земя.
	Лети колата устремена. Бърза.
	Изчезват хора, дървеса, скали.
	Изчезват срещи, верности и сълзи
	И всичките измислени коли.
	Изчезваме и ний. Изчезва всичко.
	Не може да изчезне само тя —
	Земята, над която коленича,
	Родилката на всяка красота!
	Аз коленича. А под мене пее
	Горещата й и велика гръд…

	Родим се върху Нея, поживеем.
	Умрем над Нея, ала пак из Нея
	Възкръсваме…
				И цял живот на път!

	1963–1966 г.

