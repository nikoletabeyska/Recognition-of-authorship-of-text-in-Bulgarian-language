	Лошо, шефе, много лошо! Откак ти издаде оная, твойта заповед, направо нерви ми се образуваха!
	Щото твойта заповед каква беше — без адвокат да не говорим, нали така?
	Добре! Как кажеш! Ти си босът, ти казваш!
	И в началото, верно, сичко си беше точно. Закопчават ме ченгетата и:
	— Откъде тоя джип?
	Питат, чат ли си? Интересуват се.
	Аз обаче — железен:
	— Без адвокат не говорим!
	Ми заключиха ме за двайсе и четири часа и толкова. После — „Чао!“, „Чао!“ и даже джипа ми върнаха, без повече да се правят на любопитни.
	Това с качулките. Там — грешка нема! Обаче с кръчмите много ми се скофти! Бе направо от глад че пукнем, бе шефе! Щото в кръчмите следното изпълнение.
	Влизам аз, нали, и седам. Идва сервитьорчето. И пита:
	— Какво ще обичате?
	Абе аз много работи ще обичам, обаче като имам инструкция! И карам по инструкцията:
	— Без адвокат не говорим!
	Онова копеле ме поглежда гипсирано и си заминава!
	А аз гладен, та гладен! И кво да правим, шефе? Фащам солницата и — прас — в огледалото! Сичко става на сол и на дребни огледалчета!
	— Мамка ви мръсна! — викам. — Че ви обезкостим сичките! Това им викам, ама не го викам на глас, а само умствено, щото, нали — без адвокат не говорим. И — прас — още една солница в другото огледало.
	Публиката, естествено, залега, сервитьорчето се напикава, фърчи собственика.
	Шари на масата хиляда марки и — пак същия въпрос:
	— Друго какво ще обичате?
	Пет заведения обиколих, шефе, пет бона в марки събрах и пак си останах гладен! Ама гладен ти разправям!
	Добре че мойта кифла беше сготвила нещо вкъщи, инак направо щех да изпразним потника от глад!
	А, споменах кифлата, та се сетих! И с нея същия проблем! Бе, мама й дъеба, тая филми ли е гледала, книжки ли е чела, обаче щом я фана за гъзъ и тя веднага:
	— Не така грубо, бе мечо! Кажи ми нещо нежничко!
	Е, сега и на кифлата ли да обяснявам, че без адвокат не говорим?!
	Та, шефе, много те молим! Или махни оная заповед, или ми фани един адвокат да си го водим нон стоп с мене! Щото направо ми се сбръчка живота, да знаеш! Не е живот това!
