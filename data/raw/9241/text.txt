
	Двама витязи се срещнаха пак,
	тътен и врева се носят край Нева,
	облак прах вие се, стели се мрак.
	Али байраци се мощно развеват
	и върху тях и надлъж, и нашир
	с букви различни: „Реформи и мир“.

	Вият се облаци, носи се рев,
	боеве люти и дати велики,
	вихром се хвърля Керенски със гнев,
	лъвски го срещат отбор болшевики;
	кърви се леят, а екне безспир:
	„Мир и реформи, реформи и мир“.

	Тръпне мужикът и вслушва се ням —
	чий вик победно из мрака долита,
	кой тържествуващ днеска е там
	и обиколен от рошава свита,
	провъзгласява се жрец на мира
	и възвещава пак нова зора!

