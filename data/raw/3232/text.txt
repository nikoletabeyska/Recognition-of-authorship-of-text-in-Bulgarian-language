

	Я надуй, дядо, кавала,
	след теб да викна — запея
	песни юнашки, хайдушки,
	песни за вехти* войводи —
	[* вехти — стари]
	за Чавдар страшен хайдутин,
	за Чавдар вехта войвода —
	синът на Петка Страшника!
	Да чуят моми и момци
	по сборове и по седенки:
	какви е деца раждала,
	раждала, ражда и сега
	българска майка юнашка;
	какви е момци хранила,
	хранила, храни и днеска
	нашата земя хубава!
	Ах, че мен, дядо, додея*
	[* додея ми — омръзна ми]
	любовни песни да слушам,
	а сам за тегло да пея,
	за тегло, дядо, сюрмашко,
	и за свойте си кахъри*,
	[* кахъри — грижи]
	кахъри, черни ядове!
	Тъжно ми й, дядо, жално ми й,
	ала засвири — не бой се, —
	аз нося сърце юнашко,
	глас имам меден загорски,
	та ’ко* ме никой не чуе,
	[* ’ко — ако]
	песента ще се пронесе
	по гори и по долища —
	горите ще я поемат,
	долища ще я повторят
	и тъгата ми ще мине,
	тъгата, дядо, от сърце!
	Пък който иска, та тегли —
	тежко му нима ще кажа?
	Юнакът тегло не търпи —
	ала съм му думал и думам:
	Блазе му, който умее
	за чест и воля да мъсти —
	доброму добро да прави,
	лошия с ножа по глава, —
	пък ще си викна песента!

	I

	Кой не знай Чавдар войвода,
	кой не е слушал за него?
	Чорбаджия ли изедник,
	или турските сердари*?
	[* сердари — войници]
	Овчар ли по планината,
	или пък клети сюрмаси!
	Водил бе Чавдар дружина
	тъкмо до двайсет години
	и страшен беше хайдутин
	за чорбаджии и турци;
	ала за клети сюрмаси
	крило бе Чавдар войвода!
	Затуй му пее песента
	на Странджа баир гората,
	на Ирин-Пирин тревата;
	меден им кавал приглаша
	от Цариграда до Сръбско
	и с ясен ми глас жътварка
	от Бяло море до Дунав —
	по румелийски полета…

	Един бе Чавдар войвода —
	един на баща и майка,
	един на вярна дружина;
	мъничък майка остави,
	глупав от татка отдели,
	без сестра, Чавдар, без братец,
	ни нийде някой роднина —
	един сал вуйка изедник
	и деветмина дружина!…
	Хлапак дванайсетгодишен,
	овчар го даде майка му,
	по чужди врата да ходи,
	на чужд хляб да се научи;
	но стоя Чавдар, що стоя —
	стоял ми й от ден до пладня!
	И какво да ми спечели?
	Голям армаган на майка —
	тез тежки думи отровни:
	„Що ме си, майко, продала
	на чуждо село аргатин*:
	[* аргатин — слуга]
	овци и кози да паса,
	да ми се смеят хората
	и да ми думат в очите:
	да имам баща войвода
	над толкозмина* дружина,
	[* толкозмина — толкова]
	три кази* да е наплашил,
	[* кази — околии, адм. единица]
	да владей Стара планина,
	а аз при вуйча да седя —
	при тоз сюрмашки изедник! —
	копилето му да бавя;
	час по час да ме нахоква,
	че съм се и аз увълчил,
	че човек няма да стана,
	а ще да гния в тъмница,
	и ще ми капнат месата
	на Кара баир на кола!…
	Проклет бил човек вуйка ми!
	Проклет е, майко — казвам ти,
	не ща при него да седя,
	копилето му да бавя
	и крастите да му завръщам.
	Яли ги свраки и псета!
	При татка искам да ида,
	при татка в Стара планина;
	татко ми да ме научи
	на к’ъвто искам занаят.“
	Зави се майка, замая —
	камък й падна на сърце;
	гледа си в очи Чавдара,
	във очи черни, големи,
	глади му глава къдрава
	и ръда* клета, та плаче.
	[* ръда — плаче]
	Чавдар я плахо изгледа,
	и с сълзи и той на очи,
	майка си бърже попита:
	„Кажи ми, мале, що плачеш?
	Да не са татка хванали,
	хванали или убили,
	та ти си, мале, остала
	сирота, гладна и жъдна?…“
	Прегърна майка Чавдара,
	в очи го черни целуна,
	въздъхна, та му продума:
	„За тебе плача, Чавдаре,
	за тебе, дете хубаво,
	писано*, още шарено:
	[* писано — рисувано]
	ти ми си, синко, едничък,
	едничък още мъничък,
	а лоши думи хортуваш; —
	как ще те майка прежали,
	да идеш, синко, с татка си,
	хайдутин като ще станеш!
	Татко ти й снощи доходял,
	за тебе, синко, да пита —
	много ме й съдил и хокал,
	що съм те, синко, пратила
	при вуйча ти, а не при него —
	да види и той, че има
	хубаво дете юначе;
	далеч ли да го проводи,
	на книга да се изучи,
	или хайдутин направи,
	по планината да ходи.
	Триста й заръци заръчал,
	в неделя да те проводя
	на хайдушкото сборище…
	Ще идеш, синко Чавдаре,
	едничко чедо на майка!
	Ще идеш утре при него;
	ала те клетва заклинам,
	ако ти й мила майка ти,
	да плачеш, синко, да искаш,
	с дружина да те не води,
	а да те далеч проводи,
	на книга да се изучиш —
	майци си писма да пишеш,
	кога на гурбет отидеш…“

	Рипна ми Чавдар от радост,
	че при татка си ще иде,
	страшни хайдути да види
	на хайдушкото сборище;
	а майка ядна*, жалостна,
	[* ядна — изпълнена с мъка]
	дете си мило прегърна,
	и … пак заръда, заплака!…

