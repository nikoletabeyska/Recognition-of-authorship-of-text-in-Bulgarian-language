
	Поведох те низ пътища потайни
	на своя храм към скривания вход —
	убих девствеността на свойте тайни
	и поверих ти целий си живот.

	И казах: — Похищавай плод след плод,
	за тебе брани, никому незнайни —
	на скръбна нощ под глъхналия свод,
	на утрото в усмивките безкрайни.

	Ела, презри мъждения и дим —
	на първий жар отдай се до забрава,
	и нека тъмен страх не те смути,

	защото ние няма да скърбим!
	— Знай, златна пепел винаги остава,
	кога сред огън младост отлети.

