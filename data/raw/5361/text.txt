
	Над блатата на нашата делничност сива,
	де Живота ни дебне злорад,
	де Смъртта своя гибелен танец извива —
	всекидневно там трепват, блестят и загиват
	светлинките на подвига свят.

	Милиони души непознати, нечути,
	се разтапят на светла роса
	и угасват безименни в черните скути
	на вековните тайни и вихрите люти,
	непогалени с братска сълза.

	На челата им никога лаври победни
	не потрепват с нетленни листа —
	те безмълвно отдръпват завесите ледни
	на забравата сънна и скръбни и бледни,
	отминават навеки в нощта.

	Като морски корали, родени сред бездни,
	те се носят в студения мрак,
	но смъртта щом ги смаже под лапи железни —
	напластяват те остров и в нощи незвездни
	Свободата запалва маяк.

	А запиташ ли тези звезди неброими:
	„Сред житейската сива вълна
	вий какво сте?… Що търсите скръбни, незрими?“ —
	отговарят чрез своето огнено име:
	„Светлина, светлина, светлина!“

