
	Изтъкнат деятел от здравния сектор,
	на Градските бани той беше директор.

	Когато на този пост бе назначен,
	реформи започна от първия ден.

	Решил бе да сложи той в службите ред,
	затуй подреди си широк кабинет,

	натъпка го с тежки, мешинни кресла —
	паркета с персийски килими постла,

	кристален, голям полилей окачи,
	врата открехнеш ли, да проличи,

	че вече напред сме, че всеки нов час
	все по-висок става стандартът у нас.

	Делата да тръгнат с по-класов подход,
	постави той „Пропуск“ пред самия вход.

	И всичко вървеше напълно добре!
	Потърсиш ли шефа, отвън ще те спре

	пред будката важен, наперен старик,
	ще иска паспорта ти в същия миг.

	Приемаше с пропуск директорът нов!
	С какво вдъхновение, с колко любов

	накрая поемаше пропуска сам
	и важно нанасяше подпис голям.

	Но кратко туй пропускно щастие бе!
	Един ден (туй гръм бе от ясно небе…)

	директорът снет бе от поста висок,
	напълно внезапно, без всякакъв срок.

	В кварталната баня, до тъмно кьоше,
	навряха директора в ниско гише.

	Там цял ден билети продаваше той
	и цял ден прииждаха хора безброй,

	крещяха нахално в ушите му чак:
	„На мен — втора класа!“, „Бельо и телляк!“

	И бившият шеф с огорчено сърце
	пред тях машинално сновеше ръце.

	Със всичко, със всичко се той помири,
	със свойта заплатица дребна дори,

	едно го изпълваше само с тъга
	— без пропуск дохождат при него сега!

	А как би потръгнало всичко във ред:
	изкарал си пропуск — и после билет!

	Подава ти сръчно билетчето той
	и слага на „пропуск“-а подписа свой…

	Че иначе могат шпионин и враг
	да искат билет за бельо и телляк.

	Не! Служба без пропуск съвсем не върви!…
	И как туй отгоре не виждат, уви!

	Тъй ставаше той озлобен, мълчалив
	и целият свят му изглеждаше крив.

	Откакто туй стана, не мина година,
	директорът бивш залиня и почина…

	1954

