
	Ще повръщам дълго над лалетата
	посети от грижовни баби, някъде край блока.
	Едва ли ще намеря сили — лазейки
	да изкача Голготата на стълбите.
	И ще си остана там — сред фасове и вестници,
	забил лице сред своите угризения.
	И все едно!… Дано поне и изгревът
	да не се вторачи в мене, заедно с комшиите.
	Ще се наспя, ще изтрезнея и се върна
	във враждебната за мене къща.
	Поне помиярите ще ближат…
	И сигурно и те ще се напият.

