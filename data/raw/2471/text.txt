	Живяла някога бедна жена, която родила момченце с ризка. Дошли орисниците и предсказали, че когато то стане на четиринадесет години, ще се ожени за царска дъщеря.
	Веднъж в селото пристигнал царят, но понеже бил облечен като обикновен пътник, никой не го познал. Попитал хората дали в селото се е случило нещо ново, а те му отговорили:
	— Тези дни се роди момченце с риза. Такива деца имат късмет. Орисниците му предсказаха, че на четиринадесет години ще се ожени за царската дъщеря.
	Царят бил лош човек. Като чул за предсказанието, той се разгневил и решил с хитрост да вземе детето. Отишъл при родителите му и казал:
	— Вие сте бедни хора. Дайте ми момченцето и аз ще се грижа за него.
	Отначало те не се съгласили, но когато непознатият мъж им дал много злато, си помислили: „Детето е родено с късмет. Няма да му се случи нищо лошо“.
	И дали детето на странника.
	По пътя царят сложил момченцето в едно сандъче и когато стигнал до реката, хвърлил сандъчето във водата. „Спасих дъщеря си от нежелан съпруг“ — помислил си той и си тръгнал.
	Ала сандъчето не потънало. То плувало като лодка и нито капка вода не проникнала в него. Пътувало дълго и накрая заседнало в една плитчина, близо до една мелница. За щастие помощникът на мелничаря забелязал сандъчето и го извадил на брега, защото си помислил, че в него има съкровище. Но когато го отворил, видял хубавото и здраво момченце. Взел го и го занесъл на мелничаря. И понеже той нямал деца, зарадвал се много и казал:
	— Господ ни го изпрати!
	Мелничарят и жена му обикнали детето и се грижели за него.
	Минали много години. Един ден, когато бушувала страшна буря, царят спрял пред мелницата, за да се подслони. Като видял хубавия момък, попитал:
	— Това момче ваш син ли е?
	— Не — отговорил мелничарят. — Преди четиринадесет години го намерих в едно сандъче на брега на реката.
	Царят разбрал, че това е щастливото дете, което бил хвърлил в реката.
	— Добри хора, трябва да замина в далечна страна — казал той. — Моля ви да пуснете момчето да занесе едно писмо на царицата. Ще му дам две жълтици.
	— На драго сърце — отговорил мелничарят и наредил на момчето да се приготви за път.
	В това време царят написал писмото, в което заповядвал: „Щом момчето пристигне с това писмо, веднага да бъде обезглавено!“ Момчето тръгнало с писмото, но по пътя се загубило и попаднало в една гъста и тъмна гора. Когато станало съвсем тъмно, то забелязало светлинка, която блещукала в далечината. Тръгнало към нея и стигнало до малка къщичка. Почукало на вратата и влязло вътре. Край огнището седяла старица.
	— Откъде идваш и къде отиваш? — попитала тя момчето.
	— Идвам от мелницата и отивам при царицата, за да й занеса писмо от царя. Но се изгубих в гората. Може ли да пренощувам тук?
	— Бедното момче! — казала старицата. — Ти си попаднал в къщата на разбойници. Като се върнат, ще те погубят.
	— Нека да дойдат — отговорило момчето. — Не ме е страх. Толкова съм уморен, че повече не мога да вървя.
	Легнало на земята и заспало.
	Скоро дошли разбойниците и попитали:
	— Откъде се взе този скитник?
	— Той е добро момче — отговорила старицата. — Изгубило се е в гората. Беше ми мъчно да го оставя само навън и затова го прибрах да пренощува тук. Носи писмо до царицата.
	Тогава разбойниците отворили писмото и го прочели. Разбрали, че тежка участ очаква момчето, когато пристигне в двореца. Дожаляло им за него, скъсали писмото, а главатарят им написал друго. В него се казвало: „Щом момчето пристигне в двореца, да се ожени за царската дъщеря!“
	На сутринта, когато момчето се събудило, разбойниците му дали писмото и му показали пътя към двореца.
	Царицата прочела писмото и постъпила така, както заповядвал царят. Наредила да приготвят всичко за сватбата и на другия ден щастливото момче и принцесата се венчали.
	След време царят се върнал в двореца и като разбрал, че предсказанието се е сбъднало, попитал царицата:
	— Как стана това? Бях заповядал друго в писмото.
	— Ето писмото — казала царицата. — Прочети какво си заповядал.
	Царят прочел писмото и веднага забелязал, че то не е неговото.
	Отишъл при младоженеца и го попитал:
	— Къде е писмото, което ти дадох? Кой го смени с друго?
	— Не зная — отговорил младоженецът. — Сигурно са го сменили разбойниците, докато съм спял.
	— Няма да успееш така лесно. Ако искаш да бъдеш съпруг на моята дъщеря, ще трябва да ми донесеш три златни косъма от главата на дявола.
	— Ще ти донеса трите златни косъма! Аз не се страхувам от дявола.
	После се сбогувал и тръгнал на път. Вървял, вървял и стигнал до един голям град. Стражът, който стоял пред градските порти, го попитал:
	— Какво умееш да правиш?
	— От всичко разбирам — отговорил момъкът.
	— Тогава можеш ли да ми кажеш защо чешмата на площада, от която течеше вино, пресъхна?
	— Ще ти кажа, но като се върна — казал момъкът и продължил пътя си.
	Вървял, вървял и стигнал до друг град. Стражът, който стоял пред градските порти, го попитал:
	— Какво умееш да правиш?
	— От всичко разбирам — отговорил момъкът.
	— Тогава можеш ли да ми кажеш защо дървото на площада, което раждаше златни ябълки, сега няма дори листа?
	— Ще ти кажа, като се върна — отговорил момъкът и продължил нататък.
	Вървял, вървял и стигнал до една дълбока река, през която трябвало да мине. Лодкарят го попитал:
	— Какво умееш да правиш?
	— От всичко разбирам — отговорил момъкът.
	— Тогава можеш ли да ми кажеш защо през цялото време трябва да превозвам хора от единия бряг на реката до другия и никой да не може да ме смени?
	— Ще ти кажа, но като се върна.
	Щом преминал на отсрещния бряг, момъкът се озовал пред входа на ада. А там било мрачно и страшно. Дяволът го нямало; там била само баба му, която седяла на един стол и гледала добродушно.
	— Какво искаш? — попитала тя.
	— Искам да взема три златни косъма от главата на дявола — отговорил момъкът, — иначе царят ще ми отнеме принцесата, за която се ожених.
	— Много искаш — казала старицата. — Ако дяволът се върне и те завари тук, ще се простиш с живота си. Но на мен ми е жал за теб и затова ще ти помогна.
	В същия миг тя го превърнала в мравка и казала:
	— Скрий се в гънките на роклята ми. Там ще бъдеш в безопасност.
	— Да, това е чудесно — казал момъкът, — но искам да знам отговорите на три въпроса: защо чешмата, от която по-рано е текло вино, сега е пресъхнала; защо дървото, което е раждало златни ябълки, сега дори няма листа; и защо лодкарят, който превозва хората през реката, не може да се отърве от тази работа.
	— Въпросите са много трудни — отговорила старицата. Но ти слушай внимателно какво ще каже дяволът, когато ще откъсна трите златни косъма от главата му.
	Вечерта дяволът се прибрал у дома. Щом влязъл, усетил, че вътре има някой.
	— Мирише ми на човешко месо! — извикал той.
	Започнал да търси навсякъде, но нищо не можал да намери. Старицата му се скарала:
	— Изчистила съм и съм подредила цялата къща, а ти сега отново ще разхвърляш всичко! Я по-добре седни да вечеряш! Дяволът се нахранил, после отпуснал глава в скута на баба си и я помолил да го попощи. Скоро заспал дълбоко и захъркал. Тогава баба му хванала един златен косъм, отскубнала го и го сложила до себе си.
	— Ох! — извикал дяволът. — Какво правиш?
	— Сънувах лош сън — отговорила старицата — и в съня си отскубнах един косъм от главата ти.
	— Какво сънува? — попитал дяволът.
	— Сънувах, че на площада в един град има чешма, от която по-рано е текло вино, а сега е пресъхнала. Защо е станало това?
	— Е, ако хората знаеха, лесно щяха да се справят с това — отговорил дяволът. — Под един камък на чешмата има жаба. Щом я убият, отново ще потече вино.
	Старицата пак започнала да пощи дявола. Той заспал и толкова силно хъркал, че затреперили стъклата на прозорците. Тогава тя отскубнала и втория косъм.
	— Ох! — извикал дяволът. — Какво правиш?
	— Не ми се сърди — отговорила старицата. — Направих го насън.
	— А какво ти се присъни? — попитал той.
	— Сънувах, че в едно царство расте чудно дърво, което някога е раждало златни ябълки, но сега дори няма листа. Защо е станало така?
	— В корените на дървото живее мишка — отговорил дяволът. — Ако я убият, то отново ще започне да ражда златни ябълки. Но сега искам да ме оставиш на мира и повече да не ме будиш.
	— Добре, добре — казала старицата. — Спи спокойно.
	Ала тя отново почнала да го пощи и той заспал дълбоко. Хванала тогава третия косъм и го отскубнала. Дяволът подскочил и извикал от болка. Старицата го успокоила и казала:
	— Какви лоши сънища сънувам!
	— Какво сънува? — попитал дяволът.
	— Сънувах, че един лодкар ми се оплаква. Цял живот превозва пътници през реката и никой не може да го отърве от тази работа. Кажи ми защо е така?
	— Защото е глупак! — отговорил дяволът. — Работата е много проста: когато в лодката седне някой пътник, да му даде веслото и тогава той ще започне да превозва хората вместо него.
	После старицата приспала дявола и го оставила да спи спокойно до сутринта. Когато се съмнало, той закусил и излязъл. Щом останала сама, старицата извадила мравката от гънките на роклята си и възвърнала на момъка човешкия образ.
	— Ето ти трите златни косъма — казала тя, — а отговорите на трите въпроса сам чу от устата на дявола.
	— Да — отговорил момъкът. — Чух ги и добре ги запомних.
	— А сега си върви със здраве, момко — казала старицата.
	Той й благодарил и си тръгнал много доволен.
	Като стигнал до реката и се качил в лодката, казал на лодкаря:
	— Откарай ме на другия бряг и ще ти кажа как да се отървеш от тази работа.
	Щом слязъл на отсрещния бряг, казал:
	— Когато някой пътник се качи в лодката, дай му веслото и той ще започне да върши твоята работа.
	Момъкът продължил пътя си и стигнал до града, в който растяло безплодното дърво. Видял стража, който очаквал отговора му, и му казал:
	— Трябва да убиете мишката, която живее в корените на дървото, и то отново ще започне да ражда златни плодове.
	Стражът убил мишката и дървото веднага се покрило със златни ябълки. После той натоварил две магарета със злато, дал ги на момъка и казал:
	— Благодаря ти от сърце, момко. Вземи това злато като награда и бъди щастлив.
	След това момъкът отишъл в града, където била пресъхналата чешма. Като видял стража, който очаквал отговора му, казал:
	— Под един камък на чешмата има жаба. Щом я убиеш, отново ще потече вино.
	Стражът намерил жабата, убил я, и от чешмата веднага потекло вино. Той благодарил на момъка и за награда му дал две магарета, натоварени със злато.
	Най-сетне дошло време момъкът да се върне в двореца при жена си. Тя го посрещнала радушно, взела трите златни косъма и ги занесла на баща си. Царят също се зарадвал, а когато видял четирите магарета, натоварени със злато, казал:
	— Ти изпълни моите условия. Затова дъщеря ми ще остане завинаги твоя жена. Но кажи ми, мили зетко, откъде имаш толкова много злато?
	— По пътя трябваше да премина през една река. На брега на реката вместо пясък имаше злато.
	— А може ли и аз да взема от това злато — попитал царят и очите му заблестели от алчност.
	— Колкото искаш — отговорил момъкът. На брега има лодка. Лодкарят ще те превози на отсрещната страна и там можеш да напълниш чували със злато.
	Царят тръгнал на път. Скоро стигнал при реката и махнал с ръка на лодкаря да дойде, за да го превози на другия бряг. Лодкарят пристигнал и казал на царя да се качи в лодката. Когато стигнали на другия бряг, той му дал веслото и побягнал. Така от този ден нататък царят трябвало да превозва хората през реката като наказание за греховете си. А щастливият момък станал цар и дълго царувал заедно с царицата.
