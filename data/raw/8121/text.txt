	{img:rodari-nebeto-23.png|-right}

	Има
	една
	любима
	страна,
	дето децата играят щастливи
	със свои влакчета и локомотиви,
	и то с влакчета истински, а не играчки,
	с вагончета дълги 15 крачки
	и линии, ехее, от тука до там,
	аз всичко това съвсем сигурно знам.
	Там момченце със свирка е началник-гара
	и момче-машинист машината кара,
	момиченце с плитка е началник-влак
	и кондукторът с клещите е момиченце пак.

	{img:rodari-nebeto-24.png|-right}

	И — за сигурен знак, че
	това е детско влакче —
	вътре в купетата и вън в коридорчето
	няма места да не са до прозорчето.
	А на гишето,
	където
	опашка от пътници чака
	да си купи билети за влака,
	обявление е окачено:
	„ПЪТУВАНЕТО НА ВЪЗРАСТНИ ЛИЦА,
	НЕПРИДРУЖЕНИ ОТ ДЕЦА,
	СТРОГО ЗАБРАНЕНО!“

