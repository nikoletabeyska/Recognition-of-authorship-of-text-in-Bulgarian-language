	Едни човек, достоен за похвала,
	подбра със вкус три папагала,
	три птици със завидна красота,
	каквато трудно се намира по света.
	Човекът пял се бе отдал
	на тези птици
	и с много обич бе успял
	да ги научи да говорят
	един от следните езици:
	провансалски, френски и латински.
	По този повод
	още нещо стори:
	преди добре да може
	всяка птица да говори,
	в устата си ни капка вино той не сложи.
	Веднъж по работа, не знам къде,
	стопанинът на птиците отиде.
	Свещеник в неговия дом дойде —
	уж искал птиците да види.
	Почтително жената го покапи
	и, както се полага, го нахрани.
	Той каза: „Жено, нека бог е милостив
	и този ден за вас да е щастлив!“
	И в тоя миг я сграбчи той без срам.
	Какво желаеше свещеникът, не знам.
	Едната птица викна: „О, измама!
	Аз виждам: прегрешават тия двама.
	On fayt tort
	nostre signour!*
	[* Навреждат на нашия господар! — (ст.фр.) — Б. пр.]
	Рога му слагат, няма спор!“
	Свещеникът я чу и се засмя:
	„Навярно, жено, ти разбра сама,
	на френски каза тя, че с теб сега
	на господаря слагаме рога!“
	„Опозорена съм тогава,
	ако е жива тя, когато тук
	се върне моя мил съпруг.
	Ще я убия, друго не остава’“
	Жената бързо папагала хвана
	и в миг изпълни своята закана.
	Тогава втората от трите птици,
	като видя разправата жестока,
	пророни с мъка най-дълбока:
	„Загина нашата сестра, сестрице!
	Pour dire la veritate
	est mort nostre frate!*
	[* Затуй че каза истината, нашата посестрима умря (прованс.) — Б. пр.]
	Жестоко й затвориха устата!“
	Свещеникът веднага обясни:
	„А тази птица пък те обвини,
	че нейната приятелка умряла,
	защото да мълчи не съумяла
	и истината тук за нас
	е казала на глас.“

	Жената много не се бави.
	И тази птица тя застави
	да млъкне, както с първата направи.
	Щом третата видя какво се случи,
	как господарката й, без замисляне дори,
	погуби двете й сестри,
	тя — ще не ще — от тази гледка се поучи.
	На никого не можеше да се оплаче
	и затова изрече тези думи,
	които й се сториха най-умни:
	„Audi, vide, tace
	sit u vis vivere pace!“*
	[* Чуеш ли, видиш ли, замълчи си, ако искаш спокойно да живееш (лат.) — Б. пр.]
	Свещеникът отново се засмя
	и каза: „Жено, ти я чу сама.
	Тя се оказа много предвидлива,
	ти би могла да я оставиш жива.“
	„Що рече тя?“ — запита го жената.
	„Тя каза: за да си спести човек белята,
	щом чуе нещо или види го с очи,
	за да живее в мир, да си мълчи!“
	Добре тогава — съгласи се тя, —
	ще се размине тази птица със смъртта.

	Съгласен съм и аз, защо да крия?
	Да бяха тъй постъпили ония,
	които гневната жена уби,
	те щяха да са живи може би.
	От трите птици, трите хубавици,
	които знаеха езици,
	най-умна се оказа третата от тях.
	Тя знаеше какво е страх,
	как трябва да се нагоди
	и да помисли хубаво, преди
	да каже туй, което е видяла.
	Това е баснята за трите папагала.
	Във всички времена добре живее
	тоз, който да се нагоди умее.
	Каквото виждат твоите очи —
	езикът трябва да го премълчи!
	И всеки трябва много да внимава,
	когато свои мисли изразява.
	За кой ли път поука ни е дала
	и тази случка с трите папагала?
