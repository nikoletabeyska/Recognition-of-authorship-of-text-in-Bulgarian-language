
	О, братя, свивайте платната,
	дигнете моя черен флаг,
	земя вълшебно непозната
	извишва светлия си бряг!
	Как странно ни сърцето бие,
	през сълзи погледа гори,
	над нас орел се царствен вие
	и сипе утренни зари!

	Да паднем, братя, на колени,
	пред нас е бащин свят покров,
	макар и погледи студени
	да срещне нашата любов!
	О, майко, твоят поглед морен
	прощава всеки сторен грях,
	към бога — горд, но син покорен
	към теб, родино, сявга бях.

	Потайни краища, морета
	кръстосвах аз, надлъж и шир,
	дълбока горест, тук в сърцето,
	за теб ми спомняше безспир!
	През грешна плът и през душата
	проправях път към светъл дух,
	но взорът търсеше земята
	и твойте песни — жаден слух!

	Заплака твоя лик страдален,
	изрязан в моя меден щит,
	когато с кораба запален
	летях към гибелен гранит!
	Там, щом заспеше морна памет,
	през сънища политах аз,
	към знаци нивга що не мамят,
	към тайната на смъртен час.

	Днес мрачни и дълбоки буни
	слова стоманени коват,
	кънтят из лири седмострунни
	и клетва огнена мълвят!
	Молитвата ти недочута
	възнасят те към гневен бог,
	плача на твойта рана люта,
	вика на дял неземно строг.

	О, майко, идем ний, най-верни
	прокудените синове,
	и тук под ризниците черни,
	сърце синовно те зове!
	И нека сълзите ни, братя,
	да багрят бащината пръст,
	да свържем с нея клетва свята,
	ний, рицари на черний кръст!

