	На слънчева полянка сред гъста гора си живеели честито един дядо и една баба. Животните били техни приятели. Всяка сутрин в зори цяла върволица минавала пред къщичката им.
	Бобрите им носели дърва, катеричките орехи, зайците и козичките сочни плодове. Птичките им поднасяли нежни листа засадата и хубави цветя. Пчелите оставяли своя мед в едно гърненце, поставено на перваза на прозореца.
	За старчетата всеки ден бил празник! От изгрев слънце те разтваряли вратите си, благодарели на своите приятели и ги разпитвали за малките им.
	Лек дим излизал от техния комин и скоро вкусните банички бивали готови. Имало за всички, от мъничките мравки до едрите мецани, най-лакомите от горските обитатели.
	И когато синовете на старците идвали да ги навестят заедно с жените си и цяло ято деца, ставало истинско събитие! Цялата гора се вълнувала, защото трябвало да се нахранят всичките тези гладни гърла!
	Посещението при дядо и баба било за децата най-хубавата награда. Те се забавлявали през целия ден със сърнетата, мечетата, с всички горски животни. Най-малките прохождали, подкрепяни от птичките. И животът в гората би бил напълно щастлив, ако… Ах! Защо винаги има едно „ако“, което всичко обърква? В случая нарушителят на празника бил порът. Той бил себелюбив, лъжлив и свадлив. Ненавиждал целия свят и обичал да причинява мъка на другите. Един ден усетил, че откъм къщичката на старците идва хубава миризма, затичал се натам, скочил на перваза на прозореца и видял бабата да приготовлява голяма торта. Слюнки изпълнили устата му: Той почукал на вратата: „Чук, чук.“
	— Кой е? — запитала бабата, но се досетила сама. — Аха, това си ти, поре. Какво искаш?
	— Бабо, отвори ми, моля ти се: навън е студено и крачетата ми измръзнаха.
	— Горкото животинче!… Ела да се стоплиш — и като казала това, тя отворила прозореца, хванала внимателно пора и го сложила на една възглавничка близо до печката.
	— Каква хубава миризма, бабо. Да знаеш колко съм гладен! — рекъл той.
	— Съжалявам, че не мога да ти дам от тази торта. Внуците ми идват утре на гости. Искаш ли една баничка, от сутринта е?
	— Тя ще е вече твърда — захленчил порът. — Искам парче торта, искам парче торта!
	Като разбрал, че бабата няма да отстъпи, той хванал един нож и го забил в сърцето й. После грабнал тортата и избягал в бърлогата си.
	Но на бабата й нямало нищо. Ножът влязъл в торбичката с билки, която тя носела на врата си.
	Когато мъжът й се върнал, тя му разказала какво се било случило и заедно решили да дадат добър урок на злото зверче. Бабата нацапала дрехата си с червен сок от ягоди, напудрила лицето си с брашно и легнала на кревата, сякаш била мъртва.
	Тогава дядото започнал да стене:
	— Какво нещастие! Ах, какво нещастие!
	Всички горски животинки се притекли:
	— Що ти е, дядо?
	— Жена ми, горката ми жена! Убили са я! Ах, какво нещастие, какво нещастие! — и той продължавал здравата да се вайка. Дълбока тишина паднала над гората и едри сълзи се застичали от много очи.
	Там бил също и заекът, най-хитрото от всички горски животни. Той дошъл да целуне дядото, който го взел на ръце, подържал го малко и му прошепнал нещо на ухото. Изведнъж очите на Зайо-байо засвяткали. Той изтичал в гората, взел от мечката един голям кош и от катеричката един съвсем мъничък, после намазал със смола големия. Тогава отишъл при пора:
	— Добър ден, куме, искаш ли да ме придружиш от другата страна на планината? Една нимфа ми откри мястото на едно съкровище.
	— Разбира се, и много ти благодаря, Зайо-байо.
	— Ще вземем кошовете. Всеки ще стане стопанин на онова, което пренесе.
	Разбира се, порът взел големия кош.
	— Внимавай — рекъл заекът, — има смола по коша!
	— На другите ги разправяй тия! — отвърнал порът. — Разбира се, ти искаш да вземеш този кош. А пък аз съм сигурен, че по него няма смола. И той бързо метнал големия кош на гърба си.
	Почнали да се катерят по планината. Слънцето прежуряло. На заека му било леко с малкия кош и той напредвал, подскачайки весело. Порът се задъхвал под големия кош и със сетни сили следвал спътника си. На върха порът поискал да се разтовари. Но напразно! Кошът бил хубавичко залепнал за гърба му.
	— Аз ти казвах! — се провикнал заекът.
	И порът трябвало да млъкне. Но след малко застенал:
	— Помогни ми, не мога повече!
	Заекът хванал коша, дръпнал го силно и отървал пора от него. Няколко кичура останали залепени по коша.
	— Ай, ай! — застенал порът. — Колко боли! Как гори!
	— Почакай, ей сега ще те намажа с мехлем.
	— Ох! Оле-ле! — завил пак клетникът. — Още повече гори!
	— Но това е мехлемът, който ти употребяваш, когато лекуваш раните на другите!
	И този път порът трябвало да замълчи и да преглътне сълзите си. Мехлемът наистина бил една от неговите измислици. Той го приготовлявал от пелинови клонки и си служел с него, за да устройва лоши шеги на другите животни. Веднъж наложил с него раната на една лисица. Какъв вой!… И какъв смях! Но сега споменът за лисичия вой правел по-тежко страданието на пора.
	— Хайде да вървим — простенал той.
	— Добре — отвърнал заекът. — Ще се спуснем от планината и ще прехвърлим реката. Ти върви полека. Аз ще изтичам да намеря лодка.
	Той припнал и за миг стигнал до брега на реката. Бобрите му помогнали да направи една лодка, грубичка, но здрава. После направил още една лодка, голяма и хубава на вид, но от кал и я облепил с пъстроцветни камъчета. Изглеждала великолепна!
	Порът, съвсем изтормозен, най-сетне дошъл до брега, където заекът го чакал в малката лодка.
	— Качвай се бързо — рекъл заекът.
	— Не ща на тази ужасна лодка! — възпротивил се порът. — Ами онази; чия е тя? — добавил той, сочейки лодката от кал.
	— Направих я за бобрите. Тя е тяхна.
	— Тя е моя, искам я!
	И порът стъпил с единия си крак в лодката.
	— Внимавай! — викнал заекът. Но нямал време да продължи. Лодката била вече потънала и нейният лодкар паднал във водата.
	— На помощ! На помощ! — викал клетият пор, който почнал да се дави.
	— Ще бъдеш ли пак жесток, себелюбив, превзет? — запитал заекът.
	— Не, не! На помощ!
	Заекът го изтеглил от водата и продължили заедно пътя си на връщане. Порът, вече разкаян, съзрял една маймуна да се люлее на един клон, който се бил зачупил.
	— Внимавай, кумице маймуно, клонът ще се строши!
	— Още една от твоите лъжи! — отвърнала маймуната.
	Но клонът се счупил и маймуната тупнала от дървото. Ала това падане причинило по-малка болка на маймуната, отколкото на сърцето на пора.
	„Ето — помислил си той натъжен, — вече не ми вярват, дори когато говоря истината!“
	После те срещнали една катеричка, която носела с мъка чувал орехи.
	— Дай да ти помогна! — викнали в един глас двамата пътници.
	— Не ти, миризлив поре! — отвърнала катеричката. — Но ако Зайо-байо иска… — И чувалът се прехвърлил върху раменете на заека. С това още една тежест се стоварила върху сърцето на пора.
	Най-сетне стигнали до къщичката на дядото. Заекът рекъл:
	— Аз ще отида да побдя край милата баба. Ами ти?
	— Да, и аз — отвърнал порът и те влезли заедно. Когато порът видял на леглото горката старица толкова бледна, с голямо червено петно на гърдите, той избухнал в плач. Сълзите му били искрени и парели по-силно от огън. Една сълза паднала върху лицето на бабата, която се стараела да не мърда. Но тази сълза била много гореща и бабата неволно седнала на леглото.
	— Тя е жива! — се развикали всички.
	Дядото хвърлил един поглед на заека, прегърнал пора и както го галел, му заговорил:
	— Твоята искрена мъка възвърна живота на бабата. Ние ти прощаваме. Върви си и винаги бъди добър!
	Порът отново заплакал. Той станал най-доброто, най-услужливото от горските животни. И оттогава животът в гората потекъл мирен и честит.
