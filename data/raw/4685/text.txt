
	Палатите са глухи,
	форумът не гърми,
	във мраморните бани
	чучурът не шуми.

	Кумирите сломени
	преглупаво стърчат,
	из улиците пусти
	столетията спят.

	„Segnore, ей Помпея,
	излязла из прахът —
	велика епопея
	на слава и на смрът!

	Туй Августовий трон е,
	а туй — Дианин храм“,
	добрият чичероне
	мълвеше вещо нам.

	„Приятелю, продумах
	(но без да бъда чут),
	тук нищо ме не чуди,
	не си задавай труд.

	Развалини, гробове
	пръв път ли виждам аз?
	И в мен една Помпея
	таи се тоя час.

	И в мойте гърди крий се
	цял свят, що вдъхва страх:
	олтари запустяли
	и идоли във прах.

	Но те под ключ са вечно,
	в дълбока тъмнина,
	и никой чичероне
	не може ги узна!“

