
	Безбройните разплакани черупки
	докосват ме със свойта чернота,
	и рачета от тъмните си дупки
	проблясват със солена мокрота.

	Студена сол нозете ми изгаря
	и пяна във дланта ми се топи,
	вибрират побелели морски пари
	със вятър, хладината им изпил.

	Как искам да съм с мидите зелени,
	но тръгвам умълчана към дома
	и мидите си тръгват сякаш с мене,
	със мен си тръгва топлата вълна.

	Сега разбирам: в топлите ми длани
	е сгушено соленото море.
	Във сънищата мои разлюляни
	то бърза да се побере.

