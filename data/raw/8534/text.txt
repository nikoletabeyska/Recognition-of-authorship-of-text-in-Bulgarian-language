
	Не съм, знам, ангел, ала и не съм
	такъв злодей, какъвто ви се струва!
	Не ми ли стигат чуждите отвън,
	та и с вас, свойте, трябва да врагувам?
	Достатъчен ми е вън, оня бой,
	та да се бия вътре и с другари.
	От враг боли, но по` боли от свой.
	Особено щом гърбом те удари.
	Преглъщам скритом лютите сълзи
	в устата с поговорката, с онази —
	„От свои, боже мили, ме пази,
	от чуждите аз сам ще се опазя!“
	И ако падна, ще е не от скръб,
	а от сърцето, пръснатото, боже.
	Светът — приятелят ми уж най-скъп —
	във него право ще ми ръгне ножа.
	Полубезжизнен вече, полулек,
	с душица-гълъб, литнала към рая,
	ще кацна в ада, но на свой човек
	ръката в тази, с ножа, ще позная…

