
	Зад горите тъмни ясен ден се кани,
	и цветята, росни от зорите ранни,
	поздрав му изпращат — своя аромат…
	Как е хубав, боже, твоя дивен свят!

	На пладнешко слънце от лъчите грени,
	пъпчици разцъфват розите засмени,
	и зарад милувка свождат цвят към цвят…
	Как е дивен, боже, твоя хубав свят!

	Месечко градински посребрил е грани,
	на първинка обич в бляна замечтани,
	свели сме се ние, като цвят към цвят…
	Как е весел, Боже, твоя дивен свят!

