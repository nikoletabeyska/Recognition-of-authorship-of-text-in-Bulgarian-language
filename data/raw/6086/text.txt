
	Защо треперя като лист,
	край теб когато мина,
	о, тих и хладен оазис
	в световната пустиня?

	Защо ти образът живей
	в душата ми ранена,
	о, слънце, винаги що грей
	със светлина свещена?

	Защо нощем във моя кът
	кога луна впери
	замислен поглед и сънът
	над мен крила разпери,

	при мен тогаз дохождаш ти
	кат сянка мила, свята
	и с рой най-сладостни мечти
	изпълняш ми душата?

	Защо, когато славей драг
	тъжовно заизвива
	любовни песни в нощний мрак,
	сърце ми той опива?

	Защо се в миг възраждам аз,
	в наслада райска плувам,
	затуй ли в неговия глас
	че твоя глас дочувам?

	Кажи, със що ме ти плени,
	о, песен на песните,
	бисер из морски глъбини,
	звездица над звездите!

