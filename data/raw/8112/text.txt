	{img:rodari-nebeto-10.png|-right}

	Един ученик
	се заплесна за миг
	със своя съсед да бърбори
	и, както отворил бе някаква скоба,
	забрави да я затвори.

	От станалото течение
	едно изречение
	с подлог, допълнение и сказуемо,
	се разкиха неописуемо,
	а след него и цялата тема
	заподсмърча от хрема.

	Затова, щом настинката мина,
	тя накара да сложат табели,
	на които писачи двамина
	написаха с букви дебели:
	„СКОБИТЕ ИМАТ ВАЖНА РОЛЯ.
	ЗАТВАРЯЙТЕ СКОБИТЕ, МОЛЯ!“

