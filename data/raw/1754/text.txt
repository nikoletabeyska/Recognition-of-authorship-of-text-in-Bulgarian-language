	— Ало, търся господин Шулц!
	— Аз съм, чувам ви доста неясно, сякаш се обаждате от друг свят.
	— Не сте далече от истината. Свързах се с вас извънредно трудно, макар че в ерата на супер комуникациите няма нищо невъзможно. Спътници — ретранслатори, безброй километри оптични влакна и така нататък. Несъмнено човечеството напредва.
	— Всъщност кой се обажда? За какво съм ви нужен?
	— Бързате, господин Шулц, много бързате! Казвам се Доби Куцифер, представям доста солидно ведомство и ви предлагам добра работа. Заплащането е фантастично — осемдесет хиляди на месец!
	— Какво точно ще работя?
	— Каквото добре умеете. Нали адвокатът Херман Шулц винаги е поемал защитата при хммм…, как да се изразя…, доста пикантни дела.
	— Нима вече съм известен в чужбина?
	— Разбира се, в известен смисъл. Сигурно сте отгатнали чужденеца в мен по акцента.
	— Да, откъде се обаждате?
	— Дискретност, господин Шулц, и пак дискретност, това е нашият девиз. Плащали сме за нея и винаги ще плащаме. Засега единствената информация, която мога да дам, е, че при нас винаги е топло. Как се наричаха такива страни? Тропически, доколкото си спомням. Важното е какво ще получавате, а то е много.
	— Ако се съглася, ще трябва да подпишем договор.
	— След пристигането при нас, веднага ще го сключим, обещавам го. Достатъчно сте необходим, за да ви излъжем.
	— Не мога ли да науча повече? Как ще се добера до вас?
	— Не се безпокойте, уреждането на транспорта е гарантирано.
	— Извънредно ме заинтригувахте, все пак, кои сте вие?
	— Приемете предложението и веднага ще разберете.
	Херман Шулц се замисли за миг и отвърна:
	— Добре, приемам.
	И веднага изчезна в телефонната слушалка, която го всмука в себе си като трошичка хляб, попаднала в гърлото на прахосмукачка, раздроби го на електрони и заедно със сигнала на телефона го запрати в космоса. След известно число мигове той се озова в разкошно обзаведен огромен кабинет. Отново беше във физическата си цялост, но започна да се поти от невероятната горещина, излъчвана от стените. Високата над три метра врата се отвори и едва пропусна полубезформена фигура, приведена под тежестта на безброй папки, които носеше.
	— Можем да започваме — проскърца делово косматото чудовище, — нося и договора. Аз съм Доби Куцифер, а на Земята имам твърде известен роднина.
