
	Привлечени не зная от какво
	бездомни същества навсякъде ме следват.
	Разчупвайки душата си в трохи
	аз храня ги редовно,
	но нямам покрив да ги приютя.
	Тогава улицата става дом,
	защото заедно сме винаги…
	Самотно стръкче е животът ми,
	дъждовен петък — любовта.
	Но как да искам повече,
	когато знам,
	че пепел е богатството,
	което трупаш единствено за себе си…
	И можеш да спечелиш всичко
	само от мига,
	когато ръката си протягаш
	да дадеш
	и да погалиш…

