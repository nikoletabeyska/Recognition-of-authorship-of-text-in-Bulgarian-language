
	Извади ми, мамо,
	новата премяна —
	пояса, елека,
	гръдка кадифяна!

	Извади ми още
	конче златогриво,
	да го обуздая
	да го яхна живо;

	надалек да ида
	в чужди вилаяти-
	дето ми са хора
	чужди, непознати.

	Там да си извадя
	медните цафари —
	хоро да направя
	на млади и стари.

	Хоро да направя,
	буйно и лудешко;
	дано си наситя
	сърцето младежко

	на свирни, на песни,
	нахора големи;
	дано се налюбя
	на моми засмени!…

