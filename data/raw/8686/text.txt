
	Ти пак ме гледаш с ласкави очи
	и питаш пак: „Боли ли те за нея?“
	Тешиш ме за разтуха: „Не плачи!
	Ще я забравиш!…Аз ще ти попея!“
	И аз се стапям в нежния ти глас,
	и аз забравям минали обиди.
	Но милвам теб, а мисля за оназ,
	която преди тебе си отиде.
	Тя никога не милваше така,
	тя като теб не можеше да пее,
	но аз жадувам нейната ръка
	и гледам теб, а виждам само нея!
	Ах, твоята усмивка тъй добра
	пред мен света отваря като книга,
	но обичта ти — обич на сестра —
	повярвай — за сърцето ми не стига!

