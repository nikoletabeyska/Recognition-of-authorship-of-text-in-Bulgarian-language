
	В тревога покрай всеки стрък гъмжи
	животът малък и безброен,
	а горе там ливадата коси
	един човек висок и строен.

	Косата съска мерно и настила
	на едри къдри злака покосен,
	под меката зелено-златна свила
	живее сякаш хълма набразден.

	Живее всичко — всичко е едно.
	Мълви далече чистия простор,
	говори даже малкото зърно,
	във земната кора затворено.

	И само миг владее тишината
	и вятъра тревата не люлее,
	косачът се обляга на косата
	и в синевата ризата белее.

	Притискаш длани силно към пръстта,
	гореща и пресъхнало корава,
	и в теб прелива бавно тишина,
	и земен мир, и есенна забрава.

	1941

