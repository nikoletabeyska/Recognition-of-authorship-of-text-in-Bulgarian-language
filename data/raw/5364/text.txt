
	Под черното небе на ледна нощ
	изви се буря в сънния Берлин.
	И шумний град, кат гневен исполин,
	възправи стан и гръмна в страшна мощ
	заканата на бедните тълпи.
	А вихърът студен понесе в миг
	на призрачни криле зловещий вик.

	Извил се над безлистните липи,
	той полетя далеч, далеч в нощта,
	и шеметно пред малките врати
	в предградията тъмни се вести.

	И ето всяка хижа на Берлин,
	и ето всеки тъмен робски кът
	откъсна от студената си гръд
	и хвърли сред борбата своя син,
	за да запали с топлата си кръв
	свещения огън на бунт велик,
	и паднал мъртъв, в сетния си миг,
	да бъде посред братята си пръв…

	Към барикадите зове Спартак
	и смело нижат се борци натам.
	В очите святка съдбоносен плам
	и глъхнат стъпки в непрогледен мрак,
	а под покъсания стар шинел
	е скрита карабина или чук.
	И с твърди крачки, с крепко свит юмрук,
	те в сумрака вървят към подвиг смел.

	Смирените деца на шумний град
	стълпили се на огнени кълба
	сред вихъра на шеметна борба,
	велики в своя подвиг непознат —
	посрещат с гръм настръхналата сган.
	И обгорели с пламъци и дим,
	изправят своя щит непобедим…

	И не затихва кървавата бран.
	Прелитат с вой снаряд подир снаряд,
	раздират черните завеси на нощта
	и бликват огнени цветя
	по сградите на тръпнещия град.
	А робите стоят като скали,
	скала е мисълта за свобода
	и сградите са пламнали гнезда,
	където синьоблузите орли
	развяват пурпурните знамена
	и в смъртен миг зоват към нов живот,
	към въздух, свобода и светлина
	безчисления пролетарски свят.

	Но в гръм и плам орловите гнезда
	едно след друго рухват и димят.
	Над тях се вие гневно хищна Смърт
	и с гладните насища си глада.
	А с тежки стъпки си пробиват път
	хусарите сред трупове безчет
	и трескаво се хвърлят те напред
	с позорен знак на черната си гръд.

	А през дима на мрачния Берлин
	понася се от дом на дом вестта,
	че през нощта сразила е Смъртта
	на робите най-верний вожд и син,
	че там безумно смелата жена —
	копняла за лъчи и свобода —
	угаснала е в кобната тъма
	с усмивката на падаща звезда.

	…И стихна бурята. Отпразнува
	победата си кървавият враг,
	развял позорния си черен стяг
	през присмеха на свойте тържества…
	Но в светли вечери, щом из Берлин
	Прозвънват празнични шейни
	и кискат се разблудните жени —
	сред синкав дим, кат огнен исполин,
	устремил взор през янтарни звезди,
	възраства гневен призракът червен
	и гръм се носи над града смутен:
	„Все пак, Спартак над теб ще победи!“

