	Така се случило — край някакви къртичини
	за отдих Рисът спрял след дълго тичане.
	И там към престарялата и тромава Къртица
	със съжаление отправил следните слова:
	„Уви! Нещастница си ти! Живееш във тъмница!
	За теб са все едно гора, цветче, ливада, птица…
	Живееш като в гроб! Живот ли е това?
	Ако не дремеш, ровиш във пръстта.
	Не те вълнува красотата на света.
	А околността
	лежи подобно длан пред мен
	и виждам красоти на всяка крачка.
	Опасността надушвам, щом съм застрашен.
	Тук ястреб търси плячка,
	там ластовица за дечицата си дребни
	лови мухи нашир и длъж,
	тук някаква лисица ту пъдпъдък, ту яребица дебне,
	там заек се премята, стигнат от оловен дъжд.
	Тук котка дави мишка в храст на глог,
	а там от вимето на крава суче смок.
	Пък още по-далеч — стръвница с паст червена
	е погнала със рев една сърна ранена.
	И кръвожаден вълк там агънце разкъсва…“
	„Ах, стига! Спри! — Къртицата прекъсва
	със ужас Риса. —
	Започна от това, което виждаш, да ме втриса.
	Нима е нужно зрение за тия ужасии? Та от страх
	изтръпнах само като чух за тях!“
