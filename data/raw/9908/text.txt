
	Небето е паднало ниско
	и дъждът е студен, сякаш със нокти
	драска със злоба по моя прозорец.
	Блестят като очи на удавник
	локви — безцветни, студени
						и мъртви,
	сред които един шарен чадър се поклаща.
	Разхождат измокрено, провиснало куче.

	* * *

			Дъждът е изгризал със зъби
			планината със бялото било.
			И мъглата пълзи като болест,
			понесла в себе си въглени черни
				— ятата на черните врани.
			Толкова е ниско небето,
			че по ръбатите, сиви панели
			се раздират крилата на враните.

	* * *

	Ще ми бъде навярно студено…
	Вероятно ще бъде и тъжно.
	На Смъртта градината вечна
	в този ден ще е покрита със тиня.
	Гробарите ще копаят моята дупка.
	От дъжда тя ще прелива.
	Те ще гребат, а тя ще се пълни…
	Ще ме пуснат в дълбоката локва.

	* * *

			Бях посял на балкона, в сандъче
			кокичета… Какво ли им стана?
			Не дочакаха моята пролет.
			Изгниха навярно… Гледам — пръстта им
			е подгизнала — черна, студена.
			Сандъчето ми заприлича на друго…
			Не посях, а погребах цветята.

	* * *

	А все вали… Прониква във мене
	студеният дъжд и ми изстиват ръцете.
	Гледам пръстите, сякаш са чужди
	почернели и сини… Къде да ги стопля?
	Навярно и псето отсреща, е самотно и мокро.
	С много дъжд е подгизнал езикът му
				— виснал.
	Само чадърът, неприемливо пъстър,
				се поклаща под сивите капки.

