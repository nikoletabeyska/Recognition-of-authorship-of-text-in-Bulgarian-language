
	В някой ден,
	във някой хубав ден,
	когато най-щастлив си
	и безгрижен,
	когато мислиш,
	че не липсва нищо в живота ти,
	в уютния ти дом —
	ще си отида
	без да разбереш.
	Във първата секунда
	самотата не ще ти дотежи,
	че е шега ще си помислиш
	и ще се засмееш.
	На втората
	притихналия дом
	ще ти се стори
	празен изведнъж,
	на третата сърцето ще ти каже,
	че ти наистина останал си
	без мен.
	В четвъртата ще почнеш
	да тъгуваш.
	Във петата ще искаш
	покрай теб смехът ми
	да позвънне в тишината.
	Ще зажъднееш ей така —
	във мрака
	да те докосна с длани,
	даже с пръсти, на шестата секунда.
	Ще викнеш гальовното ми име —
	от преди — във седмата,
	а в осмата
	от студ ще затрепериш,
	защото топло е когато
	има с кой и радости
	и скърби да делиш.
	В деветата ще чуеш стъпки леки
	да прокънтят
	във мрака тих,
	зарадван ще затичаш
	да ме срещнеш —
	за първи път от толкоз дълги дни —
	но мене няма да ме има.
	И тогава,
	в десетата,
	ти, винаги обичаният,
	ще тръгнеш да ме търсиш
	в тъмнината.
	Търси ме по земята,
	сред тревите,
	сред буболечките,
	във въздуха и вятъра свиреп,
	защото толкоз мъничка
	била съм във очите ти,
	в живота ти,
	за теб.

