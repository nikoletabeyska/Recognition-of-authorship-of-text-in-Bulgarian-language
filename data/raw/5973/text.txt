
	Сред настръхнали дървета
	с крачка бавна и предвзета
	се разхожда сънен вятър
	със корона от листа,
	а изкаляните стъпки,
	потъмнели като кръпки,
	се разбягват из асфалта
	и облизват есента.

	А прозорците сънливи
	светлините си игриви
	от гърдите си издухват,
	като рибешки очи
	се вторачват в тъмнината
	и излъчват към земята
	от пердетата неспрени
	електрически лъчи.

	И макар че тази есен
	охлади добрата песен
	на дървета и прозорци,
	на вериги от листа,
	тя придаде на града ни
	красота като в съня ми,
	но живота му от лято
	осоли като сълза.

