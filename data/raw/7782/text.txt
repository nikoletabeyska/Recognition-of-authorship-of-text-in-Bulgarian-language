
	ТЕ отминават с песни безродната ни стряха
	и ние двама с тебе оставаме сами.
	Напусто към звездите душата се стреми:
	безгрешния ни полет съмненията спряха.

	Те отминават; с песни и с радост безметежна
	ще срещнат всяка болка, ще срещнат всеки грях:
	тях слънцето ги чака и пролетта безбрежна,
	и смелата надежда, че вечността е с тях.

	Те отминават с песни. Заключени навеки
	в безплодната си мъка, без вяра, без лъчи,
	напусто ще се чупят пред нашите очи
	в почуда лъкатушки — небесните пътеки.

	И прелез към живота не ще намерим ние,
	сред вечерните сенки, сред вечерния здрач,
	ще чуе ли небето безшумния ни плач
	и свойта вечна хубост дали ще ни разкрие?

