
	Наистина ли си отива лятото?
	Наистина ли? Лятото ме гледаше.
	С очите си отново ме целуваше.
	А вятърът се блъскаше във роклята,
	прегръщаше нозете й, докосваше
	по устните й сянката на залеза
	и цялата неспирно я люлееше —
	завиждаха му може би ръцете ми…
	Завинаги ли? Лятото ме гледаше.
	Очите му отново обещаваха
	завръщане, по-хубаво от първото —
	ний, влюбените, вярваме на лятото.
	Ний, влюбените, винаги потъваме
	в очите му дълбоки —
	в най-дълбокото,
	където са зелените съзвездия
	на сълзите… Ний вечно се усмихваме.
	И устните ни вечно са уплашени.
	И вечно, вечно, вечно искаме
	да задържиме за минута лятото.
	Наистина ли си отива лятото?
	Наистина ли? Бързо се притискаме.
	И махаме с ръцете си… И гларуса,
	и вятъра, и залеза тържествено
	ще съобщят на всеки, че за София
	със влака в десет си замина лятото.

	По дяволите! Всичко е известно.
	Известно е. Но все пак оставете ме
	да се удавя в погледа на лятото.
	Да ме вълнува беглото докосване
	на медните й колене…
	И в пръстите,
	замрежили лицето ми изопнато,
	да прозвучат тръстиките созополски.
	Какво, че е известно. Оставете ме
	да й говоря и да вярвам с някакво
	забравено, детинско изумление,
	че ме обича, че е много влюбена,
	че винаги ще ме обича… Лятото
	ми маха дълго със ръка…
	Ах, лятото
	не искаше да си отиде…

