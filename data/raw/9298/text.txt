
	Очи — като метличини в полето
	или в огнище въглени изкрящи:
	в едните блика радост от сърцето,
	а другите във мъката са страшни.

	Щастлив е този, който сам разбира
	на погледа езика вековечен —
	във него щом потъне, той намира
	съдбата на която е обречен:

	Ако любов е, те — очите греят
	със пламъка на светлина вълшебна.
	И във душата пойни птици пеят,
	щастлив рефрен в градината неземна.

	Ако тъга е — ти недей наднича
	във кладенците — много са дълбоки.
	Пред мъката се само коленичи,
	щом обичта е в другата посока.

	Обичам от очите да изпия,
	сълзите им от топъл смях родени,
	а после може като вълк да вия
	и цял живот да зъзна на студено.

