
	Като загадка тихо
	синее се полето
	в съзвучието светло
	на чистите цветя,
	то с техните мечтания
	огледва се в небето,
	затърсило мечтата
	на свойта красота!

	Хармонии дълбоки,
	таинствени вълнения,
	душата ми прегръщат,
	по-нежни от сестри,
	безкрайна като отглас
	душата вдъхновена
	в напевите се губи
	на нежните зари!

	Тя слуша и догажда
	в лъчистото съзвучие
	познати съчетания
	на своя странен мир!
	Към свойта първа радост
	назад повърнат ручей
	поема лъх лазурен
	от чудотворен вир!

