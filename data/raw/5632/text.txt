
	Що виждам тая сутрин —
	нощеска сняг валяло!
	Където да погледнеш —
	все бяло, бяло, бяло!

	На двора стои врана,
	замислено мълчи,
	подплашено врабченце
	цвърчи, цвърчи, цвърчи.

	Бедняк нещастен мина
	по улицата сам,
	наведен той вървеше
	едвам, едвам, едвам.

	Къде в студа го гонят
	неволите му верни?
	Набърчили го мисли —
	все черни, черни, черни.

	Що виждам тая сутрин —
	нощеска сняг валяло!
	Където да погледнеш —
	все бяло, бяло, бяло!

