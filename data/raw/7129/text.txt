
		„Огън в угнище угасна,
		сънен мрак навява сън.
		Глас… тревога ежечасна!
		Кой над пропастта опасна
		пак увисна отвън?
		Сънен мрак навява сън,
		глас — тревога ежечасна, —
		глас ли, или ветрове!
		Кой ме буди и зове?“

	(Ний сме десетте мъже избрани,
	ти не знаеш, о Тома!
	Ний сме факлоносците, призвани
	да творим деня в тъма.
	Ние сме десетте мъже, всегдашни
	милосърдци сред беди.
	От небесните звезди
	ний запалихме факлй: безстрашни,
	ден творихме низ тъма…
	Отвори ни, о Тома!)

		„Стар съм, гаснат стари сили,
		вестоносци на денят!
		Кръв не блика в кръвни жили:
		сто уста са нея пили,
		непознати в тъмен кът.
		Да отворя на денят? —
		Стар съм, гаснат стари сили,
		ослепяха и очи…
		Ад не виждам тук лъчи!“

	(Повилнели бури ни факлйте
	угасиха, о Тома!
	Облаци покриха и звездите,
	вредом зина пак тъма.
	Ти изтръгна искрите от камък,
	буен огън стъкна сам.
	Зад предвръшна бездна — там
	връх се губи: жив небесен пламък
	пак да снемем — и тъма
	посвети ни, о Тома!)

		„Тука огънят угасна,
		вън е бездната ужасна —
		край не чакам на тъма…“

	(Помогни ни, о Тома!)

		„Догоряха стари сили,
		кръв не блика в кръвни жили —
		оплачете ме в тъма…“

	(Съжали ни, о Тома!)

