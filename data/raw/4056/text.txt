
	Другари мои, паднали
	сред кървавия бой!
	На вас аз посвещавам
	трудеца слаби свой;
	на ваща памет свята,
	на ваще имена —
	песните си печални,
	излезли от душа.

	* * *

	Не паднах аз кат вазе
	в неравната борба,
	която ний вдигнахме
	за наща свобода.
	Сляп случай ме запази
	от сърпа на смъртта,
	и днеска пак съм скитник
	по чуждата земя.

	* * *

	И пак съм азе в Влашко,
	пак в тоя същи град,
	от дето ний тръгнахме
	на подвиг чист и свят.
	Тук всичкото все тъй е,
	както беше тогаз,
	но няма само, братя,
	по-многото от вас.

	* * *

	Едни от вас паднаха
	на бойното поле,
	на шията на други,
	пристегнаха въже,
	а някои изгниха
	във турски хапсани,
	а други смърт ги срещна
	в студените води…

	* * *

	Почивайте веч сладко
	вий в хладната земя,
	и ваще гърди мъжки
	не гложди веч скръбта,
	нито ви мисъл мъчи,
	че народа е роб,
	че скотски и несносен
	е негова живот.

	* * *

	Почивайте, мой братя,
	лека да ви е пръстта!
	Изпълнихте си свято
	и честно длъжността,
	която вий имахте
	към своя народ клет —
	бе славна и полезна
	за него ваща смърт.

	* * *

	От кървите, в които
	България плувна,
	роди се за тирана
	нечакано смъртта.
	И тоя огън, който
	селата изтреби,
	престола на султана
	пак той ще изгори.

	* * *

	Честит е человека,
	когато той умре
	с вяра, че туда му
	добро ще принесе
	на неговите братя,
	на негова народ,
	за който той се е мъчил
	през своя зял живот.

	* * *

	Честити сте и вие,
	сеятели добри,
	поборници безстрашни
	за наще правдини.
	И ваща добра памет
	от род ще мине в род
	докат на света живее
	българския народ.

	* * *

	България на свойте
	юначни синове
	венци от лавър зелен
	ще да им изплете.
	И с тях ще украси тя
	хубавите чела
	на всички, що паднаха
	във бой за свобода.

	Гюргево, 11 април 1877 г.

