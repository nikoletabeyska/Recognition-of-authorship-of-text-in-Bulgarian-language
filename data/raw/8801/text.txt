	Нека започна оттам, че аз не съм сред скептиците и неверниците. Искрено вярвам, че понякога човешката болест и страдание могат да се повлияят и дори да се излекуват без общоприетите средства и методи на съвременната медицина, т.е. без хирургическа намеса или терапия с лекарствени средства. Но категорично не свързвам тези понякога удивителни резултати с нещо странно или свръхестествено. При това лечение не са намесени духове, призраци, малки зелени човечета от Марс или пък магически отвари с неизвестен произход. Няма жива вода, а въпреки вековните усилия на алхимиците, философският камък още не е открит.
	Не, истинската алтернатива на медицината се крепи на три стожера, които правят удивителните й резултати възможни. Това са положителната енергия, насочена от донор или от самия болен; вярата на болния и катализатор, наричан още източник на плацебо. Тук е моментът да подчертая, че тези способи на лечение не са подходящи за деца. Децата имат силно, но неовладяно енергийно поле и въздействието върху него може да се окаже вредно, дори опасно. Съветвам ви в никакъв случай да не водите децата си при разни „екстрасенси“. Това може само да ги изплаши и травмира психически без всякаква полза.
	Всички процеси, които настъпват във физическото ни тяло, често са свързани със състоянието на енергийното ни поле или на съзнанието ни. Не вярвате? Спомнете си само за явления като мнимата бременност и религиозния транс, при който на нозете и дланите на молещия се появяват рани, подобни на раните, които Исус е получил на кръста. И в двата случая емоционалното състояние на съзнанието — копнеж по майчинство, вяра и религиозне екстаз изменят енергийното ни поле и му влияят, а то от своя страна изменя състоянието на материалните клетки и тъкани. Звучи фантастично, но всички знаем, че съществуването и на двете явления е признато от науката.
	И така, понякога болестта, засегнала тъканите, органите или кръвта на човешко същество е просто отражение, екот от травмите на енергийното поле. В такива случаи, алтернативната медицина или, както се изразяват някои, лечението с биоенергия, са дори по-ефективни от традиционните методи. Това е така, защото лекарите добросъвестно и старателно лекуват физическото тяло, но увреденото енергийно поле, нарушеният баланс продължават да излъчват импулси, които увреждат материята.
	Затова бързам да кажа, че правя дълбок поклон и изразявам искрено уважение към почтените и безкористни алтернативни лечители.
	Какво правят те? Насочват своята енергия към енергийното поле на пациента и го укрепват и балансират. За да стане „чудото“ са необходими две предпоставки — лекуваният искрено да вярва в способностите на лечителя, а лечителят да изпитва светли и положителни емоции — състрадание, любов, загриженост.
	Плацебокатализаторът е предмет или субстанция, които улесняват насочването на енергията от лечителя или вярата на лекуващия. Може да става въпрос за кристали, восък, куршуми, гасене на въглени, „чудотворни“ икони и всякакви други предмети. Тук не е от значение химическия състав и структурата на плацебокатализатора, а единствено въздействието му върху съсредоточването, успокоението, вярата.
	Не знам спомняте ли си за едно телевизионно интервю с човек, излекувал се сам от рак на пикочния мехур, за който всички лекари са потвърдили, че е злокачествен. Вярвам, че е така, защото на интервюто присъстваше и медицинско лице. Болният беше обикновен възрастен мъж, който искрено сподели как е постигнал чудотворния резултат. Представил си, че в тялото му бушува война. Раковите клетки видял като нашественици, а своите бели и червени кръвни телца — като доблестни войници, бранещи родината си. Методът проработил. След няколко месеца направили изследване на пикочния мехур на човека и той се оказал напълно нормален. Тук въображението на страдашия е изпълнило ролята на плацебокатализатор, който е подпомогнал енергийното му поле да насочи енергия, която да унищожи раковите клетки.
	Преди повече от години, като млада девойка, чух за подобен случай от самата излекувала се болна, ведра и разумна учителка по изобразително изкуство. Нейният съпруг заемаше важен пост в града, където живееше семейството й, но беше истински негодник. Пиеше, ходеше по жени, биеше и тормозеше съпругата си. Жената се чувствала все по-слаба и отпаднала. Отишла на лекар и й поставили диагноза меланом (злокачествен рак на кожата). Тогава нещо в душата й се преобърнало и покорната овца се превърнала в лъвица. Хладно и спокойно тя казала на мъжа си, че ако не иска тя да разкаже на обществеността и най-вече на началниците му за всички негови безобразия, трябва да й купи малка къщица на село и да й осигурява издръжка, за да преживее спокойно последните си дни. Той приел безропотно, тъй като тираните винаги са и страхливци. Жената заживяла спокойно сред природата. Купила си една козичка и си направила малка градинка. Рисувала много и с вдъхновение, четяла любимите си книги и се радвала на слънчевите залези. Минали много месеци и тя се зачудила защо не й става по-зле, а напротив. Накрая отишла на преглед и се оказало, че от рака няма и следа. Помолили я да се подложи на всякакви изселдвания и, разбира се, приела, но нищо не успели да установят за причините на изцелението. И как ли биха могли? Енергията е невидима. От тежкия живот болната била със силно увредено енергийно поле, което дало отражение и върху тъканите й. Когато премахнала дразнителя, енергийният й баланс се укрепил и физическото тяло също оздравяло.
	Подобни случаи са много. Чуваме за чудотворни икони, за въздействието на светената вода или на молитвата за оздравяване. Разбира се, трудно вярваме в тези истории, защото съзнаваме, че независимо колко възвишен е духовният символ, иконата все пак е просто рисунка, направена от човешки ръце с обикновени бои, а светената вода е същата субстанция, която точим от водопровода си. Молитвата пък е наизустено послание към Бога, което могат да научат и изрекат и малките деца. И, все пак, често случките за чудотворно учение с тези обекти са верни, но обяснението им е непълно или погрешно. Иконата, светената вода, молитвата са просто плацебокатализатори, които укрепват вярата на човек, че ще оздравее. Останалото върши собствената му енергия.
	Но нека се върнем около две хиляди години назад в древна Галилея и Юдея. Там един босоног учител, простичък и светъл, е лекувал със силата на чистата си енергия, на любовта си към човека, на доброто. Нарича се Исус Христос. Той прогонил бесовете от клетия луд, вдигнал на нозе малкото момиче и верният си приятел, Лазар, които били в толкова дълбока кома, че ги смятали за мъртви. Излекувал и жената от Самара, въпреки че народът му считал самаряните за свои врагове. Използвал най-могъщото лекарство-енергията, породена от любовта.
	След него имало и други. Доколкото знам, мюсюлманите също имат разкази за лечебната сила на своя пророк, Мохамед.
	Много светци, отшелници, мъдри жени във вековете са лекували своите ближни. Правят го и до днес старци, прости селски женици, самотници. Не на тях съм обявила своята война! Напротив, целувам им ръка с искрено уважение.
	Но, кажете ми, нима Исус е имал тарифа? Искал ли е определен брой сребърници на сеанс? Отказвал ли е помощ на бедните и нищите?
	Дали светците са искали от пациентите си пари? Църквата е канонизирала Свети Козма и Дамян, и ги назовала Безсребреници, защото помагали и действали като лечители без всякакво възнаграждение.
	Баба ми, която беше проста и неука селянка, гасеше въглени, но се срамуваше да вземе от хората дори пет-шест яйца, предложени от благодарност. „Как да ги взема, чедо?“ - викаше — „Нали за цяр пари не се вземат?“
	Ето това е истинското, духовно прекрасно лечителство. Такива са били през вековете истинските лечители. Вярвам, такива са и до днес.
	Нека сега да сменим сцената и да се насочим към псевдолечителите и шарлатаните, които изсмукват като лешояди пари и сетни сили от тежко болните си братя и сестри. Отворете лъскавите им сайтове в Интернет! Вижте рекламите им в медиите и разкошните им къщи и коли. Вгледайте се в бездушните им фасади, подобрени с пластични операции и силикон.
	Те всички се пишат духовни наследници на известни и почтени лечители и чудотворци. До един твърдят, че са велики, безгрешни и всемогъщи. Слагат пред имената си гръмки и неточни определения, най-често чуждици: екстрасенс, езотерик, биоенергетик. В сайтовете на някои от тях дори има раздел „цени“. Пазете се, защото бродят между нас и се хранят от нашата плът и кръв. Но как да ги познаем?
	Ще ви кажа няколко любими техни методи, които използват заедно или поотделно:
	__Метод на директната заплаха:__
	Той е по-прост и откровен. Характерен е предимно за „лечителките“ от ромски произход. Те спират случайни минувачи. Обикновено предпочитат жените, защото са по-емоционални и доверчиви. Казват на жертвата си, че макар и да не знае, е болна от някаква лоша болест (обикновено, рак) и предлагат да й баят или да й дадат чудотворна билка срещу известна сума пари. Понякога, по-чувствителни и лабилни хора наистина могат да се разболеят и да пострада не само портфейлът, а и здравето им;
	__Метод на фалшивия пенкилер:__
	Мошеникът твърди, че знае от някого с мистичен авторитет (тибетски монаси, български манастир, баба Ванга, Бог или Ангел, явил се насън) за чудотворно средство за лечение. То трябва да се прилага неколкократно в определени дози и трябва да се казват определени заклинания. Разбира се, това трябва да върши самообявилият се „доктор“. За всеки сеанс си има определена тарифа.
	В моя град една благоприлична на вид възрастна дама „лекуваше“ всичко — от счупен крайник или запек до левкемия и сърдечен порок с…хума.
	Тя отиваше край града с малка кофа и лопатка и си зареждаше „аптеката“ напълно безплатно. Хумата се мажеше, пиеше в разтвор с определена концентрация, и т.н.
	Веднъж се създаде скандална ситуация, когато се оказа, че препоръчала на жена с тежко състояние на тромбофлебит да маже засегнатия крайник с гъста каша от хума. Вените на пациентката се пръснали и тя загубила много кръв. Едва тогава се сетила за „обикновената“ медицина и лекарите успели да я спасят.
	Един добродушен възрастен турчин, Махмуд, твърдо вярваше, че ако пие чиста газ по определена схема, с определени заклинания, ще се излекува от рака на белите дробове, от който страдаше. За всеки сеанс плащаше внушителна сума. Накрая човекът почина с обезверена душа и лош вкус в устата.
	Спрях се на два примера, но случаите са безброй: чудотворни билки и минерали, хрущяли от акула, тайнствени вълшебни корени от мистичния Тибет. Списъкът е безкраен, а цените — убийствени.
	Запомнете, чуете ли за пенкилер, за лек, който лекува всичко, бягайте надалеч!
	__Метод на „зарибяването“:__
	Тук лечителите-шарлатани действат точно като наркодилъри. Първоначално приемат жертвите си срещу сравнително скромна цена. След като ги „прегледат“ (това се изразява в драматично размахване на ръце около телата им) казват, че могат да ги излекуват, но ще трябват поне четири-пет сеанса. На всеки сеанс сумата нараства. В един случай знам, че стига до 250 лева.
	__Метод на жертвоприношението:__
	Мошениците заявяват драматично, че те самите не желаят пари, но болният трябвало да „направи жертва“, за да има лечението успех и благопристойно му заявяват да даде „колкото обича“. Понякога му казват да хвърли лептата си на пода или на друго място. О, те са толкова чисти и набожни, че не искат да докосват нещо толкова мръсно като парите! Поне не пред очите на пациента. После ги грабват по-алчно от лисица кокошката. Ако човекът, обаче, хвърли по-малко от десет — двадесет лева, следват опечалени физиономии и намеци, че се подиграва и че няма достатъчно вяра.
	__Метод на фалшивата безкористност:__
	Тарикатите заявяват, че не лекуват за пари. Казват, обаче, на пациента, че ще му помогнат от дистанция, защото са много заети, вън от страната или пък трябвало да е така по предписание и дават мобилния си телефон. Номерът винаги започва с 0888. Те пак си вземат парите, но от мобилния оператор, с който имат договор, а пациентът добавя към другите си страдания и нервна криза, когато види телефонната си сметка.
	Далеч не претендирам тези методи да описват изчерпателно картината. Измамниците са много изобретателни и си служат с богата палитра за замаскиране на истинската си същност.
	Но, ще възразите, нима не си струва човек да плати добре, за да бъде излекуван? Нима здравето не е по-важно от всичко?
	Разбира се, скъпи мои сънародници! Всеки разумен и почтен човек е готов да даде за здравето на обичните си деца, съпрузи или родители и последната си стотинка. Но, запомнете! Този храм е фалшив! Такива хора няма да излекуват нито телата, нито душите ви. Защо ли? Защото как да насочи лъч от енергия на чистото състрадание и любов човек, който гледа на вас не като на брат или сестра, а като на попълнение към банковата си сметка? На такива хора и очите и душите им са студени. Погледнете ги без надежди и предразсъдъци и сами ще разберете това. Те не само няма да премахнат болестта ви, а дори могат да я засилят, тъй като енергията, която насочват, ако изобщо успяват да насочат някаква енергия, е нечиста, поради тяхната алчност и корист. Сигурно поне няколко читатели ще си спомнят как след такива „сеанси“ са се почувствали даже по-зле. Понякога по-хитрите измамници дори предварително си измиват ръцете, като предупреждават, че отначало на човека може да му стане лошо. Доколко сериозен е този проблем? Страшно сериозен!
	Само в Интернет има над тридесет сайта на псевдолечители. Всеки лъже, крещи, хули другите, рекламира своята измамна стока. Всеки граби. 90–95% от тия хора са откровени измамници. А, може би, дори и повече. Ще се опитам да Ви дам рецепта как да разпознавате сред тази глутница малцината истински лечители. Ето няколко безпогрешни белези:
	1. Истинският лечител никога не ви поставя диагнозата сам. Първо ви насочва към лекар и едва когато резултатите от изследванията и медицинското заключение са готови, преценява дали може да ви помогне или не;
	2. Почтеният човек не се притеснява от групови сеанси, защото няма какво да крие;
	3. Той или тя се опитват да ви обяснят как действа методът им, а когато считат, че няма да могат да ви излекуват, ви го казват право в очите;
	4. Те, истинските, никога не ви искат големи суми пари нито за жертва, нито по друг повод. Ако видят, че сте много бедни, приемат ви и без съвсем малката, символична сума, която са взели от други;
	5. По вида им личи, че не са богати и обикновено си изкарват хляба по друг начин. Лекуват в свободното си време.
	Дано наистина разберете моето послание, защото не бива да бъдем наивници. Със своята чистосърдечност и вяра в човека не трябва да допускате да се храни злото.
	Призовавам лекари, духовници, правителството и други институции да дойдат най-после на себе си! Народното страдание и болка тровят атмосферата с тъмни енергии и никой няма да бъде пощаден от възмездието. Политици без народ и духовници без паство са като овчар без стадо. Когато приемникът умре, паразитите също умират. Ако не дойдете на себе си, ще ви последва тяхната участ!
