
	Не си ти по-могъща от кокичето,
	от кратката му сребърна съдба.
	В коя треньорска школа се научи то
	на воля — и класическа борба.

	Ах, във мига, когато ние хората
	повярваме завинаги в снега
	и в ужаса — повярваме на твоята
	арктична диктатура… Във мига,
	в нощта на алкохола и цигарите
	едно внезапно, атлетично „не“
	се вдига и взривява тротоарите
	с трогателно-зелени рамене.

	И ти си победена… Как научи то
	най-крехкото — класическа борба?
	Не си ти по-могъща от кокичето —
	сестричето ми нежно по съдба.

