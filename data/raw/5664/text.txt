
	Кацна бръмбар на трънка
	и захвана да бръмка.
	Заслуша го Мушица
	със примряла душица;
	слуша, слуша — полетя,
	буйно хоро завъртя.
	Надойдоха комари,
	все ергени, все стари,
	погледаха играта,
	хареса им Мухата.
	Пусти стари ергени —
	всекиму се дожени!…
	Кога слънце залезе,
	кавга страшна излезе:
	задрънчаха ножове,
	затрещяха колове…
	Дочу Паяк кавгата
	затрептя му душата,
	тънка мрежа нарами
	и на лов се накани.
	Видя бръмбар от трънка.
	— Паяк, Паяк! — забрънка…
	Уплаши се Мушица —
	тая малка душица,
	остави си играта
	и забягна в гората.
	А комари вилнеят,
	бой се бият, кръв леят.
	Никой от тях не сети
	как се Паяк там вести,
	тънка мрежа долови —
	до един ги излови.

