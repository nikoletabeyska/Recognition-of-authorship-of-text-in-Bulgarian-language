
	… И върви през света.
	Той — човекът неизвестен.
	Със щурче във уста
	и със шапка от вестник.
	Със едничкия дар —
	В къща зид да превръща.
	Пък и често макар
	Да си няма сам къща.
	Той върви. Нощ и ден.
	Все с мечтата — да види
	Този свят дограден
	От темел до кер’мида.
	Кой, какъв е в лице
	И каква му — душата,
	Знам ли… голи ръце
	И мистрия — в едната.
	Своя диря каква
	ще остави подире?
	Само капките вар
	Са едната му диря.
	Но и с нея честит,
	Крачил в студ и във жега,
	Че къде що е зид,
	Все е зидан от него.
	Нека мраз го яде,
	Нека дъжд да го мокри!
	Този свят, съграден
	От темел чак до покрив
	Цял е негов. Да, цял!
	И макар неизвестен,
	Всъщност той му е цар
	Със корона от вестник.

