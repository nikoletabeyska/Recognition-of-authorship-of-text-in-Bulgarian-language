
	На брегове незнайни криволици смътни,
	загадъчни ръмежи на вълни попътни
	— и денонощен път…
	Видения ту лъчезарни, ту печални,
	сред брачни тържества камбани погребални
	— и тътне из простора всеки кът.

	На изстъплени сили мъжките размахи
	и женствени възгласи, радостни и плахи,
	досягат моя слух;
	задавен плач на изкупителните жертви
	и стонове над въжделенията мъртви
	кошмарно надделяват сънен дух.

	Нечуто се докосват изхабени корди,
	в смирена жалост глъхнат звуковете горди —
	немее чужди бряг…
	Затулят се нататък корабите малки,
	без диря да оставят гмежите им жалки, —
	вълни се кискат глухо в своя бяг.

