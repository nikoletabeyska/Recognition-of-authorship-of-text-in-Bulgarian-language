
	Как прекрати безкрайното ми детство
	ти със смъртта си на баща — в нощта!
	Мълчание — единствено наследство
	със бивши устни ти ми завеща…

	Без право да го наруша… В безкрая
	пак емигрира твоята душа
	през мрежите платинени на рая —
	с каква усмивка да я утеша?

	Как да й върна тялото в нещата?
	И как отново в хаоса им — Тя
	да е с една глава над нищетата —
	най-варварската нищета в света.

	И аз вървя по пустата планета,
	към тебе аз вървя — и пак лети
	срещу ми, обетовано, небето
	със твоята походка и черти.

	…Как мога да те премълча, мой скъпи?
	Ноември да забравя аз… Нощта…
	Въздишката, с която ти пристъпи
	в последната си родина — смъртта!

