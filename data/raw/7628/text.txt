
	В една дъждовна, тъмна нощ ще ме убиеш ти.
		Дъждът ще ми предложи крехкото си
		рамо, ще го прегърна аз — с пет стъпки
		само ще падна в ужасената ти памет,
		тя — моя ненадеен мавзолей.
	Не искаш, но ще ме убиеш ти. И аз слушам
		как убеждаваш древната си съвест.
		(Ти имаш опит, стар, печален опит).
		Повтаряш й, че всъщност аз съм жив…
		И аз, покорен труп, ще имитирам прекрасния
		живот на жив… Ще ме гримираш — ти,
		скръбен, непохватен козметик, — ще ме
		рисуваш от буквар в буквар и съхраняваш
		в глухия си вик.
	Как ще признаеш, че си ме ревнувал?
		И на какъв език — че с тъмен страх си
		гледал с ужас как те изоставям?
		Ще казваш, че си ме спасил — и ще си прав.
		Ще казваш, че съм твой и че съм жив…
		А аз ще бъда мъртъв, мъртъв, мъртъв —
		по-мъртъв от най-мъртвия мъртвец.
	Ще ме убиеш ти, но дотогава аз ще празнувам
		странния си празник от поглед в поглед
		и от град във град. Безумен — сред
		големия площад, — аз ще целувам твоя смях,
		облечен в червена рокля и седефен страх…
		Ще те изричам, без да се страхувам
		по всички стъпала на моя глас.
		В среднощния бюфет на зимна гара
	аз ще целувам острия ти профил на смъртно
		уморен и на заспал. И ще усещам тежката ти
		власт, любов и скръб, и жал…
		Ще предизвиквам — и без да искам ще те
		наранявам, аз — малък и жесток, но ти
		ще слушаш. Ще ме щадиш, дори ще ми се радваш,
		до оня странен и далечен миг, във който
		ти ще почувстваш как ти се изплъзвам.
		И как оставаш сам…
	В една дъждовна, тъмна нощ ще ме убиеш ти.
		В една дъждовна, глуха нощ ще ме обсебиш
		докрай във ужасената си памет,
		ще ме поемеш ти от оня люспест,
		дъждовен и бургаски тротоар.

