
	В тази нощ със дъха на зряло лято
	нещо смътно — жадно в мен тупти,
	както през отминали години
	пак ме мамят, пак онез звезди,
	дето теглеха моминските ми нощи
	с тънки струни на едно щурче,
	със неясна жажда от светулки
	да изваят приказно венче,
	да изгреят топлите ми плитки
	и така безкрайно да вървя
	по заспали пътища в полето —
	някому да светна със венчето.

	Не можах да набера тогава
	толкова светулкови цветя.
	И венчето спомен си остава,
	който идва тихо във съня
	да ме бодне с гневния си вик,
	че ме чакат хиляди светулки,
	от години чакат и зоват:
	не венче, а дом да изплета.

	И разкъсала за миг деня си
	като луда втурвам се навън —
	да не им е мъчно, че ги търся
	само нощем в топлия си сън.

