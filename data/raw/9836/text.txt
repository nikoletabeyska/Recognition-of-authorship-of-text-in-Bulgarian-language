
	През шепите на вечното небе,
	което и до днес
	е спомен за молитва
	(нанизана от устни на жена,
	която ражда син,
	а той ще я убива…)
	През шепите му
	пак кърви
	една несресана Аврора.
	Години няма,
	тя не ги брои
	но ти си й останал като болка…
	И в нея винаги е май.
	Куршумено тежат
	дори звездите,
	когато плачат
	с болката на цял народ —
	народа,
	който те обича.

	По шепите на вечното небе
	е някак си
	болезнено студено,
	защото то
	не може да те погребе…
	Не знае как
	и няма сили…
	да погребва вечност.

