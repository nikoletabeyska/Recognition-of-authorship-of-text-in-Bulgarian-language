
	Селце. Къщурки, клекнали
	под стари покриви, зелени — циглите
	от времето и гущери лениви.
	Зелени само са тополите. А нивите
	са празни — врани изкълваха ги.
	Зад тях реката… Влачи патките,
	листа увехнали и бяла перушина.
	Белеят се и няколко козички
	разхвърляни по голите баири,
	където и козарят — с дълга гега
	преживя кротко, даже куче няма.
	Един сокол се рее горе
	в небе, без облаци и слънце.
	И тихо… Много тихо даже.
	Не бие вече селската камбана
	на църквичката, нито за умряло.
	По пътя ровят, вдигат прах кокошки.
	А в кръчмата мълчат и пият старци.
	За зимата плетат, все още дрехи, баби.
	Плетат, а никоя не знае
	дали ще доплетат…
	От глад проскубани, две псета вият
	нагоре — към небето, злобно лаят
	към Господа, и Господа проклинат.

