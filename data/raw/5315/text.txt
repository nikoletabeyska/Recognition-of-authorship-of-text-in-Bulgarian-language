
	Камбанен звън се в тъмнината носи,
	на светла радост звън ехти
	и хор от англечета златокоси
	приглася в модри висини:
	„Христос възкресе!“

	Сред звездна нощ се носи звън камбанен,
	лети той плавно надалеч,
	където тътне огън барабанен,
	където светка кървав меч:
	„Христос възкресе!“

	Над македонските долини, в кръв обляни,
	звънът на нов живот лети,
	на Добруджа сред китните поляни
	на свободата звън ехти:
	„Христос възкресе!“

	В страната на снега и бича
	разнесе се камбанен звън
	и ясно слънце днеска там наднича
	сред адский мрак, след дългий сън:
	„Христос възкресе!“

	Далеч, макар и глухо, веч се носи
	звънът тържествен на мира
	и скоро всички пречки кат прекоси,
	той громко екне ще в света:
	„Христос възкресе!“

	Камбанен звън се в мрака волно носи,
	на светла радост звън лети
	и хор от англечета златокоси
	приглася в модри висини:
	„Христос възкресе!“

