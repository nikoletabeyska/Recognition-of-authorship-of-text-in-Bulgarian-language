	Два петела влезли в страшна междуособица не заради една кокошка, а за всички заедно. Макар че спокойно са могли да си ги поделят по кавалерски, защото комай техният брой е надвишавал сбора на петелските им сили. Но петлите продължавали борбата, докато единият изтръгнал победата, а другият се свил омърлушен и проскубан зад бунището, очаквайки стопанинът да се смили над него и поне да го заколи.
	Петелът-победител, на върха на щастието след голямата победа, поради липса на друг петел, когото да разгромява, качил се върху покрива и с едно мажорно, маестозно кукуригане съобщил на целия свят, че той е единственият победител.
	Случайно минавал орел и привлечен от кукуригането му, без да разбере от какъв подтик е предизвикано, спуснал се отгоре му, сграбчил го и го отнесъл за закуска на малките орлета.
	Затова не влизай в петльови борби, не си пилей силите в тях. Твоят противник ще си намери майстора и без тебе, така е в този живот.
