
	Толкоз много жени ли те лъгаха,
	че не вярваш във мойта любов?
	Върху старото земно кълбо
	в своя път, не чак толкова дълъг пък,
	само мъка ли срещал си ти,
	че са тъй тъжни твоите песни?
	А пък аз имам толкоз мечти!
	До една и наивни, и весели!
	На! Вземи си! Вземи! От сърце
	мойта радост със тебе споделям!
	Дай си шепите! Дай две ръце!
	Ала моята радост къде ли е?
	Твойта мъка кога ме превзе?
	И къде са мечтите ми весели,
	та сърцето опразнено зей
	и почерня скръб моите песни?…
	Върху тъжното земно кълбо
	и за нас има щастие, има —
	лятно кътче сред най-люта зима!
	Само вярвай във мойта любов!

