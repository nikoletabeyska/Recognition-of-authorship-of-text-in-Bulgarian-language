	Какъв е точния смисъл на тая дума? Защо хората я произнасят тъй силно, тъй кресливо всякога, когато им падне на уста? Защо всички тъй многозначително я подчертават?
	Коя е тя?
	Не знам. Никой не знае.
	А колко капризна е тя! Как мами, как подиграва!
	Изпълни сърцето ти с вяра и надежда, пусне пред очите ти очарователния призрак на щастието и като върже предателски краката ти с вървите на деветдесет и девет невъзможности, казва ти насърчително:
	— Дръж!
	Ти с обезумяла жажда се спущаш и протягаш ръце към съблазнителния призрак, но когато да го уловиш, препъваш се и… хоп — с главата надолу.
	Почват се главоломни падания, ставания и тичания подир изкусителния призрак.
	А съдбата стои отстрана, гледа и се смее.
