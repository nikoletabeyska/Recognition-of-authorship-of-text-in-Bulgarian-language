
	Ние вярваме в доброто,
	в правото върховно тука,
	вярваме и в тържеството
	на куража и юмрука.

	Правдата велика мощ е,
	чупи иго и тъмница —
	но затуй е нужна още
	и желязната десница.

	Милост чакаш ли? — надвит си,
	злото жалиш ли? — ти страдаш,
	бягаш ли от боя? — бит си,
	силен си, ако нападаш.

	Меча грубо е оръжье,
	но е страж на правдината
	и съюзник, кой не лъже,
	чупи хищнику ръката.

	Във успехите на века
	силата най-много важи:
	ней се кланя человека,
	кланя й се съдбата даже!

	В старини и днес е млада
	тая истина лучиста —
	от троянската обсада
	до урата при Ангиста.

	Ние вярваме в доброто,
	в правото върховно тука,
	вярваме и в тържеството
	на куража и юмрука.

	15 май 1918

