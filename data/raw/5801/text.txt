
	Залезът настойнически зад мене върви
	и ми подиграва привичките.
	Сякаш го слушам как сладко мълви:
	„Колко си смешен мечтател, мой миличък!“

	Аз си подсвирквам безгрижно с уста
	и дори го не чувам.
	Бързам за някакъв краен квартал
	и разсъждавам развълнувано:

	Аз не желая живот застоял,
	нито спокойно огнище.
	Вечно бих искал
	да крача през локви и кал
	и да нямам със себе си нищо.

	Нека гърдите ми реже с трион
	завистливата кашлица.
	Нека дъжд и листа
	върху мен да се ронят;
	аз ще крача, ще крача.

	Ако имам нещо скъпо в света,
	това са непознатите улици…
	Аз вървя, аз вървя, аз вървя
	и вятъра нещо одумвам.

	О, не желая да живея сто години,
	да си имам къща, старица и внучета.
	Нека млад, нека двайсетгодишен загина,
	но бъдещето да предвкуся.

	И така безпричинно да умра,
	като крача, покосен да се стрепна,
	с усмивка, предизвикана от радост
	и притиснати весело клепки.

	Тогава
	моят приятел —
	недоволникът вятър —
	ще изфучи от тъга.

	А старият залез, мъдър и притворен,
	нека наставнически пак си говори
	върху трупа ми млад и силен:
	„Колко бе смешен мечтател, мой миличък!“

	1941

