
		Вас слънце ви не вижда — лъх,
		зефирен лъх ви не допира;
		сред тръни, скромни и без дъх,
		дори пчела ви не намира —
		печални бледни теменуги.

	Печални, чакате ръка,
	сънувате и пръсти нежни.
	Напразно чакате!… Така,
	в надежда тихо безнадеждни,
	вий мрете — болни теменуги.

		Вий мрете — в храсти и бодил
		от първи ден чела навели…
		Желания в живот немил,
		мечти неволни и несмели —
		вий чезнете едни след други.

	О бледни, болни теменуги!

