

	Орел, и ти, и аз безгласно
	летим към бойните полета,
	и теб, и мен влече ужасно
	дъхът на битката проклета.

	Орел, да имах твойте криле,
	фръкнал бих нейде в небесата…
	Тук много кръв, тегла, насилье,
	тъжовна много е земята.

	Пред мен се валят в кръв останки
	от много свършени животи,
	в въздуха стенят мъртви сянки.
	Нишава като в гроб клокоти.

	О братя сърби, плача ази!
	Умря великата надежда:
	кръв, кръв, си кръв! От нас до вази
	пътека кървава отвежда.

