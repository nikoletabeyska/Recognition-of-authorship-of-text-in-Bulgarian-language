	Орелът се готвел да отвлече някоя живинка от курниците на стопанина, но той го хванал, подрязал му из основа крилете и го оставил в стопанството си, за да прави лошо впечатление на кокошките и да повишава самочувствието на петела.
	Естествено орелът изпаднал в депресия, ни жаден, ни гладен — същински паднал тиранин, за когото е настъпило второто пришествие.
	За щастие друг стопанин се смилил над него, купил го за добра цена, сложил лекарство на крилете му, пак да израснат перата и в скоро време орелът се възстановил напълно: могъл и да лети, и да граби.
	И той отвлякъл едно зайче, за да го дарува на стопанина си, който го е излекувал.
	Лисицата го посъветвала:
	— Не го давай на сегашния, той и без това е добряк, пък ти си и негова собственост, та няма как да не те пази. По-добре го занеси на първия, злия, за да го омилостивяваш за в бъдеще.
