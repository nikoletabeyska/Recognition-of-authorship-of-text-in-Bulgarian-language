
	Светлините са изплели светла кошница
	и люлеят лунапарка си във нея.
	И дърветата в зелените си нощници
	не заспиват, а се смеят и се смеят…

	По челото ми пробягват сенки алени
	на усмивки и червени карамфили
	и ме шарят със очите си запалени
	тези малки и добри автомобили.

	И от светлото си щастие изтръпнала,
	напоена от вълната ярка,
	аз превръщам се запалена от блясъка,
	във немирна светлина от лунапарка.

	1976

