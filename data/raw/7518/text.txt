	_Може сърцето да знае какво ще донесе животът._
	Видях едно време исполински изваяния, възправени всред пустинята — каменни изваяния видях, които пеят при изгрев.
	Беше ранна сутрин — светла заран в пустинята. Слънцето обливаше каменните човеци с портокалов блясък, а върху пясъка огромните им тела отхвърляха далечни модри сенки. В очите им грееше тържество, но в скованите им членове зъзнеше скръб.
	Те пееха за Сватбата на Царския Син.
	И аз ги слушах.
	То бе музика на богове — и тъмни, звънтящи слова на сфинкс.
	И аз ги слушах.


	_Може сърцето да знае какво ще донесе животът._
	Видях огромни пирамиди, които носят по камъните си йероглифни слова, но не разбрах що пише там. Високите жреци влизаха в полунощ, а на излизане изнасяха разпънат човек.
	И редица посветени пееха в размерни стихове морни песни. В очите им пламтеше празнична радост, а в движенията на ръцете им мълвеше дълбока скръб.
	Те пееха за Сватбата на Царския Син.
	И аз ги слушах.
	Тъжно падаха думите им — тъжно и тежко — като едри дъждовни капки.
	И аз ги слушах.


	_Може сърцето да знае какво ще донесе животът._
	Видях огромен тъмен храм — и в мрачината едва блещукаха кадилници с миризма на ладан и касия. И величав Мъж държеше чаша с вино — гъсто като кръв, и хляб — бял като лед.
	А пред Него лежеше мъртвец. И старци с бели коси стоеха. И пееха те мудно и замряло песни. В очите им светеше мир, а по тревожните бръчки на лицата им пълзеше опасение.
	Те пееха за Сватбата на Царския Син.
	И аз ги слушах.
	Ридания изтръгваха от душата скръбните звуци на песента им — и разнасяха мирис на свещена мирта н ладан.
	И аз ги слушах.


	_Може сърцето да знае какво ще донесе животът._
	Виждах много пъти слънцето при изгрев. И гореше в него огромно Сърце, но не беше то сърце ни на бог, ни на смъртен. И кръвта ставаше лъчи — и капеше тая лъчиста кръв по земята — и никнеше вредом под нея живот.
	И песни се носеха по въздуха — пълнозвучие на върховни светове, — пълнозвучие на много души, — напев на велико Сърце, запалено от обич на исполин.
	Те пееха за Сватбата на Царския Син.
	И аз ги слушах.
	Светло се носеха песните — радостно и бодро, — като червени пламъци на огромен пожар.
	И аз ги слушах.
	Думите им мълвяха за онова велико Сърце, чиято светла кръв облива Вселената.


	…И проумях тогава думите на певеца от Изток:
	_„Може сърцето да знае какво ще донесе животът.“_
