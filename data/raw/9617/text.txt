
	Това привикнало с первазите щурче
	пак пронизително в съня се лута
	и седмица
	мелодията си тъче
	в безгрижната тъмница на уюта.

	Тук,
	в тези клетки
	от бетон и тухли,
	където съска по тръби водата —
	в гласа му горестен
	среднощ не чух ли
	да плаче болката по свободата?

	И сутрин бързам в бяла ледена роса
	свободен да замръзна, както газя,
	но в себе си мелодията да спася
	от топлата прегръдка на перваза.

