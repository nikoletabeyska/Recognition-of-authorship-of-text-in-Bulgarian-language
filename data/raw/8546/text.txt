
	Страшен, тъжен, в ужаса — чаровен,
	той звучи пак в живата ми мисъл.
	Чий ли беше? Бах? Шопен? Бетховен?
	Кой ли точно беше го написал?
	„Пам-пам-парам-пам-парам-парам-пам-пам…“
	Цигани с флигорни дуят бузи…
	Пам-пам-парам-пам… Тържествен слизам „там“
	дето всеки слиза… Мрак охлузен…
	Куп лопати пръст. Гърми капакът.
	Вън реват деца, невести, внуци…
	Само мен ме няма. Тъна в мрака.
	Дваж по-страшни стават тези звуци.
	Боже, как ще легна?! Питам как, а
	не, не ми се ляга в съд оловен,
	чамов… Пък макар на крак там
	да ми дойдат Бах, Шопен, Бетховен!…
	Страшната мелодия витае
	и със нея пита ме всемирът:
	„Има ли значение чия е,
	като и на теб ще я изсвирят?“

