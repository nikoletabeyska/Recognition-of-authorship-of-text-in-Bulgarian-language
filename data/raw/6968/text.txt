
	Аз стиснах своите ръце стопени
	В пестници костеливи сетен път.
	И свърши се. От членове студени
	Откъсна се и отлетя духът.

	И никой ми очите не затвори,
	Ни изкривените от скръб уста;
	Страданьето на цял живот говори
	Все още — на живота и света.

	Но ето, чужди ме редят бездушно;
	И ето ме със скръстени ръце
	Върху гърдите, аз лежа послушно.
	Успокои се моето сърце.

	Какви са тез цветя? Кой свещи пали
	Над мен? О, лицемери, настрана!
	Догде живях, кой виде и пожали
	Цветята мои, мойта светлина?

