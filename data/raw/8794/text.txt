	Легендата разказва за една безименна планета, намираща се в края на нашия остров във вселената. На тази планета има едно единствено дърво. На най-високия му клон е закрепен един голям диамант, поставен там от една отдавна изчезнала раса. Ако погледне в него, човек може да види всичко, което е било, е, или ще бъде. Дървото се нарича „Дървото на живота“, а диамантът носи името „Окото на действителността“.
	Трима мъже тръгнали да намерят това дърво. След като преминали през много трудности и опасности, те стигнали до мястото, където растяло то. Един по един те се изкачили до върха на дървото и погледнали през скъпоценния камък. После споделили впечатленията си.
	Първият, много известен писател, казал:
	— Видях безброй събития. Някои велики, други незначителни. Тогава разбрах, че гледам през ключалката на вселената, която Боргес нарича Алеф.
	Вторият човек, един всепризнат учен, казал:
	— Аз видях кривината на космоса, смъртта на един фотон и раждането на звезда. И разбрах, че гледам една суперхолограма, самосъздала се и самосъздаваща се, чиято цялост е нашата вселена.
	— Разбирането е сетивно — казал третият човек, художник. Той им показал скиците, които току-що бил направил на жени, леопарди, цигулки, пустини, планини и сфери. — Както и вие — продължил той, — и аз видях онова, което винаги съм виждал.
