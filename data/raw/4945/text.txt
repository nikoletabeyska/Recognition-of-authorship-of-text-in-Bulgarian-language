

	„И видях, и ето чер кон, и седналий на него имаше капъни в ръката…“
	Откровение. Гл. 6, ст. 5.


	Призраци чудни,
	призраци грозни!
	Подвизи трудни…
	пропасти, козни…

	Клик на победи,
	вихри всечасни,
	страхове бледи,
	бягства ужасни!

	Хижи във радост,
	тронове стрити,
	косена младост,
	крила разбити.

	Пиянства луди
	в кърви обляни,
	над поля куди
	гракнали врани.

	Трусове страшни!
	Гробът говори…
	Останки прашни
	от царски двори…

	Грозно се хили
	нощ в огледало,
	на нагли сили
	край и начало.

	Хищно безправье.
	От правда бито,
	лъжливо здравье
	от здрав убито.

	Победа шумна
	в юнашка доба
	на мощ разумна
	въз луда злоба.

	За борба слети
	метал с идея —
	меча в ръцете
	на Прометея…

	Удар огромен
	въз нагло теме,
	празник и помен
	във също време,

	позор и слава
	на едно място,
	цветя и лава
	сбрани злочесто.

	Химни, теглила…
	Съд в бури казан
	Божия сила,
	Божия казън!

	1916 г.

