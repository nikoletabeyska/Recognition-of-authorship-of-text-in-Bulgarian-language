
	Декември винаги ще има!
	И всеки — своята звезда!
	Една съдба — несъкрушима
	от свобода до свобода…

	Марица сенките им влачи.
	В тръстиките кръвта звъни…
	О, майко траурни клепачи
	срещу ни нежно ти вдигни,

	и освети любовно всяка
	следа от тях. Вдигни пръстта!
	Измий лицата им из мрака —
	спаси ги майко, от смъртта!

	Вгради ги в живите ни вени
	и после — в нашите деца,
	когато паднем ний — взривени
	от собствените си сърца!

	Къде сте вие, тръгналите в мрака?
	Вий стигнахте ли в своята звезда?
	Какво от туй, че никой не заплака
	и никой не ви чака… Свобода!

	Тя пееше в гърдите ви от ляво
	и светеше, гореше в ляво тя —
	заслужихте вий святото си право
	да бъдете и живи след смъртта!

	(Кой казва, че е празна тишината?
	Ах, чуйте всички в тая тишина —
	по всички стъпъла на свободата
	на стъпките им синята вълна.)

	Къде сте вие, тръгналите в мрака?
	Над нас сияе вашата звезда…
	Какво от туй, че никой не ви чака
	и никой не заплака…

	Свобода!

