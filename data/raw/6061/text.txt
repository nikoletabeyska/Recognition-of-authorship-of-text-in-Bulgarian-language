
	Отпускат клоните зелени длани
	и близва ме спокойна синя хлад.
	Излива нощ от своите герани
	най-синия, най-тъмния си цвят.

	И двама вятъра над мен се срещат,
	сборичкват се съвсем като петли,
	че чувам ги, едва ли се досещат,
	жужат като разсърдени пчели.

	Но не след дълго те се помиряват
	и всеки скрива се в дома си тих,
	предсънна песен къщите запяват
	и спира недовършения стих.

	Отпуска се спокойно и морето
	в леглото си от пясък като в кош.
	Единствено остава си небето,
	разбудено над мен, и ден, и нощ.

