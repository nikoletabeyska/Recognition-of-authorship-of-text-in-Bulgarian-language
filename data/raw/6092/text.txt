
	Ти ела, разбуди ме тогава —
	на великата радост в часът,
	кога царствений ден ще изгрява
	над изгубений в бездните път;
	ти ела и болезнено нежно
	аромат над душата разлей
	и за радост и щастье безбрежно
	чародейната песен запей.

	Аз от нея пробуден, ще стана
	и мощ светла ще бликне у мен,
	и със теб, о зора възмечтана,
	от лазурни мечти упоен —
	ще летя към пределите звездни,
	поглед в слънцето златно опрял —
	ще летя над долини и бездни,
	преизпълнени с мрак и печал.

	О, ела ти при мене тогава
	и тогава ме сал разбуди,
	посред нощ, ах, недей ме смущава
	и среднощний ми сън не куди.
	И додето се раждат лъчите,
	нека сладостен сън осени
	мен — изгубений пътник в мъглите
	на безплодни пустинни страни.

