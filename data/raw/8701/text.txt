
	Спокойствие, пари, уют и слава…
	Какво ли друго липсваше ми още?
	Земята под нозете ми бе здрава,
	безветрено — небето в мойте нощи.
	Живеех, трупах… Докато във мрака
	усетих във гръдта си страшна яма:
	Очи захлюпих, изведнъж заплаках
	аз всичко имах, само тебе нямах!
	Любов велика птица полудяла,
	ти трябваше да дойдеш с велика сила
	да възкресиш душата ми умряла
	праха й да сметеш от нейните крила.
	Ти трябваше с дихание горещо
	да я опариш цяла в тъмнината
	за да усетя над камари вещи,
	че съм последен просяк на земята.

