
	Били са нявга те герои пламенни
	и с свойта кръв оросиха полетата,
	но днес от лихата съдба измамени,
	те плачат и проклинат се несретата.

	Кому ли пък ще бъдат още мили те,
	така от разгневений бог наказани?
	Днес никому не са потребни силите
	на техните ръце, крака отрязани.

	Излезте вий, о, граждани, да видите
	какъв позор и низки престъпления
	извършват на пазара инвалидите
	с безчислени закононарушения.

	Продават те над всичките нормирани
	цени — тютюн и книжките цигарени;
	я вижте — цели купища складирани
	и цял вагон цигари разтоварени.

	Не гледайте, че те са беззащитните
	и болни мъченици на покварата —
	че и от тях обират ненаситните
	думбази дял от нетото и дарата.

	За тях да няма милост, ни прощаване!
	Трепете ги с тояги като кучета —
	и само тъй ще бъдете спасявани
	и на акъл така ще ги научите.

	Нали навсякъде е право — силата,
	а тя се крие в бич, куршум и щикове,
	оплюйте им венеца на патилата —
	убивайте ги среди рев и викове!…

