	Какво ли не е изтърпяла жената на Паскал, но когато го вижда едновременно на две места — в кръчмата и в обора да храни добитъка, — решава, че това вече е прекалено.
	Един Паскал може да изтърпи, но двама — това е отвъд човешките възможности.
	Слага обувките, омотава шала и отива при кмета, за да сложи край на всичко.
	При кмета заварва Паскал, играят шах.
	Тя се пипа по челото, гледа през прозореца и ясно вижда отсреща в кръчмата Паскал.
	Пие вече четвърта мастика.
	Тъкмо да дръпне кмета за ръкава, и по улицата се задава тяхната каруца.
	Паскал се връща от воденица.
	Седи на чувалите и пуши.
	Жената изтръпва и се прекръства.
	Поглежда внимателно играещия шах Паскал — дали хвърля сянка.
	Хвърля.
	Тя се обърква съвсем, измъква се на пръсти и тича вкъщи.
	Там вече се е събрало половината село, гледа как Паскал вкарва каруцата през портата и в същото време как си играе с кучето на двора.
	Когато го виждат да идва и по улицата под ръка с кмета, те обезумяват съвсем.
	Едни се разбягват, други предлагат да се викне Гражданска защита, а трети — „Бърза помощ“.
	Най-нетърпеливите вече носят дърва и ги трупат на камара.
	Ще горят Паскал като вещица.
	Жена му се е побъркала съвсем и носи кибрит след кибрит.
	Паскал пристига с кмета пред портата, вижда готовата клада и клати глава.
	— Защо хабите дървата? — пита той. — Това е най-обикновено клониране!…
	Вцепенени, селяните гледат в двора как Паскал си играе с кучето, а на три метра пак той разтоварва чувалите.
	И нямат сила въобще да погледнат третия Паскал.
	— Клониране! — повтаря Паскал. — Всекидневна практика! В развитите страни!…
	Мъртва тишина цари, чува се само как жена му безсъзнателно пали клечка след клечка.
	След това кибритът й свършва.
