
	Забравени мечти са изминат път покрили,
	в отблясъци минутни аз виждам нечий грях,
	възсепнати страдания, гнездо в душата свили,
	като лица въздушни изчезват с пръв замах.

	Над мене ярко светят съзвездия и мили
	градини ми припомнят, що някога видях,
	що моя път превърна в гробове и могили,
	в прокобни съчетания, в суетен стрем и прах.

	Съдбата вече трябва еднъж по моста тесен
	да се размине с мене, та в пропастний порой
	да хвърля свойта чаша, нектарът с яд размесен,

	и, може би, ще вкуся молитвен чист покой,
	а, може би, да зърна, над мъртва скръб надвесен,
	лика на нова пролет, лъча на сетен зной!

