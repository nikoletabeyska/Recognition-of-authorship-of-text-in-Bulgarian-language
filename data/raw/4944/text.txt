	Написано по повод псувните на френския печат, който в яростта си ни прикачи етикета „варвари“.


	Да, варвари сме ние! Сто пъти туй писахте,
	на гласове различни таз песен разпевахте.
	Под външност европейска крийм хуни зверовити,
	тръбяхме правда, братство, а с кръв сме днес опити.
	В гърди ни християнски сърце на демон бие —
			да, варвари сме ние!

	Пристанищата френски с гранати ги рушихме,
	на Англия селата плячкосвахме, горихме,
	деца и старци клахме, безчестихме жените,
	окови пак тургахме от другиго разбити,
	срама ни океанът дори не ще измие —
			да, варвари сме ние!

	През бурните морета пратихме наште флоти,
	топове, пушки в помощ на мръсните деспоти,
	борци идеалисти с картечници косихме,
	кат тигрите бенгалски с патрони „дум-дум“ бихме!
	Под маската на ангел същ звяр у нас се крие:
		да, варвари сме ние!

	Апостоли — на думи, пирати по делата —
	ний паднахме по-ниско от хищните вандали;
	кощунствувахме с бога и с чест, и с идеали,
	„Марсилиеза“ пяхме, а клахме свободата —
	о хора просветени, съвсем сте прави вие:
		да, варвари сме ние!

	Декември 1915 г.

