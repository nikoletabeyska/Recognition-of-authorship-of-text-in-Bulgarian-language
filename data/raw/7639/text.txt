
	Небето се съблича със безмилостно
	спокойствие…тъй нечовешки хубаво
	се извисява ръстът му —
	без никого
	да унизи, за да изтъкне себе си…
	(Какво по-недостъпно и по-нравствено?)
	И с влака ний прелитаме през гарите,
	по-чисти и по-празнични от спомени!
	Под туй небе — не вярвай в пустотата му! —
	тъй слепи са очите ни и устните!
	И тъй печално-радостни внезапните
	ми мисли… Да говоря ли за себе си?
	Отново ли да лъжа?
	Предизвиква ме
	и плаши ме невинноста на думите…
	Убива ме жестокото насилие
	над думите… И няма ли наистина
	аз да заслужа тяхното доверие?
	Как стана туй ужасно престъпление?
	И кой ще ме накаже? Стига повече
	за себе си…По-близо до дърветата!
	(Кой ще ми върне правото на славея
	да пея за луната.) Виждам своето
	мълчание в дърветата… Зелени са
	до болка във очите ми дърветата!
	А планината — в утрото — изваяна
	от здраве… Как димят братоубийствено
	усоите под дървените мостове!
	Кръвта ми е населена със спомени.
	По-близки и по-призрачни от гарите!
	Върби. Под тях незримотото присъствие
	на нечия ръка… И тия покриви,
	тъй скромно адресирани към слънцето!
	Пак ме обзема старото безумие —
	под всички покриви, във всички влакове!
	Във всички самолети едновременно!
	Със всички стюардеси и без никоя!
	Пак старото безумие… Понякога
	мечтая за съдбата аз на въздуха!
	Да тръгна подир въздуха и нека той,
	смиреният, ме учи на поезия!
	(Как да извая своето присъствие.)
	Мълчете! Оставете ме със въздуха
	във влака — в коридора до прозореца!
	Тъй мое е небето — и на всички ви!
	Щастливи ли сте? Аз летя към гарата
	и тя сама по себе си е щастие!
	Тъй голо и свободно е сърцето ми,
	че тръгва по небето!
	А насреща ми —
	дърветата с разтворени обятия!

