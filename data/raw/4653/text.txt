
	Войник във отпуск из долът
	с мома приказва хубавица —
	деца на тоз планински кът:
	той — млад орел, тя — гургувица.

	Какво й разправя мил герой?
	За свойта ли любов гореща,
	или за някой страшен бой,
	де ад и смърт имал насреща?

	Той маха силно със ръце,
	тя руменей и се вълнува…
	Внезапно с пламнало лице
	сграбчи я той и зацалува.

	Юначе, гълтай радостта,
	дор младо сърце в гърди гука:
	ти там прегръщал бе смъртта —
	прегръщай пък живота тука.

