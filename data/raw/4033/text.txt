	Мухата,
	както си хвъркаше с кеф, —
	съгледа, че паяка мрежа плете
	и с присмех му рече:
	— Бре, паяко,
	ти мрежа си стягаш,
	но няма наблизо ни езеро, ни море, ни река,
	рибата е далече!
	Впрочем,
	мрежи да правиш е фин занаят,
	но тук няма полза от него.
	Язък за труда ти, брат!

	Паякът едва се усмихна,
	затегна поредната примка,
	грабна тигана в ръка
	и тръгнал към своята кухня,
	на мухата отвърна така:

	— Аз ловя не кефали, а абдали!
	Затова
	няма нужда от езеро и море, и река;
	ех, има във тях много риба,
	но всякога и навсякъде
	будалите са цяла ескадрила.
	Затуй със тигана в ръка
	аз бързам към кухнята, мила!

	След време,
	изморена от дълго летене,
	мухата си рече наум:
	„Я да легна на тънката мрежа
	и да дремна във сладко люлеене…“
	Но щом я докосна със крак
	и мрежата трепна —
	ето го паяка на кухненския праг:
	„Тигана ми щом е готов,
	готов е и тлъстия лов.“

	Тананикайки в поза позната,
	той сам се присмя на мухата:

	— Вместо ум да ми даваш, като на беден,
	да беше използвала свойта глава.
	Ти първа се смя, аз се смея последен!
