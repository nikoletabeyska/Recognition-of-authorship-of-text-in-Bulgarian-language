
	… Та все не смогвам, все не свъртам
	от него да ги подредя.
	Току сколасам — и нахълта
	Той с цялата си свобода.
	С ръце — невидимо-космати.
	С усти — раззинати отвред.
	— Листа ли? Ей ти ги листата!
	Подред ли, казваш? Ей ти ред!
	А аз току-що съм се блъскал
	Между несвързаните тях
	Да сложа все пак малка връзка,
	Да видя ред… И го видях…
	И пощади ти моя стил!
	И пощади ти мойта мисъл!
	Аз толкоз дни съм ги редил…
	— Все пак…
	— Какво „все пак“! — отвръща дръзко. —
	Разбираш ли бе, идиот,
	Защо ти е в листата връзка,
	Щом липсва тя във цял живот?
	Я взри се, взри се малко само
	Наоколо си — де е тя?
	Каква ти връзка? Връзка няма
	Изобщо нищичко в света.
	Живот, смърт — всичко си протича
	Със ред, без ред, отпред, отзад.
	Светът, виж — толкоз хаотичен,
	И все пак, виж го — екстра свят…
	… Та все не смогвам… И листата
	хвърчат, хвърчат си… На въртоп.
	Листа, объркани от вятър.
	Като самия ми живот.

