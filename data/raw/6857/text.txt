
	Ти чакаше ме кротко,
	наяве и насъне,
	сред тайната болежка
	на овенчаний грях,
	ти чакаше спасител
	душата да разгъне,
	да каже в светло утро:
	светице, аз разбрах!

	Ти чакаше да чуеш
	в потока на живота
	гласа на брат незнаен,
	молба на чист копнеж,
	пред своето страдание
	да наведеш челото,
	на жертвения пламък
	душа да отдадеш!

	Ти чакаше ме кротко,
	насъне и наяве,
	когато аз залутан
	към тебе търсех път,
	днес свойта скръбна повест
	сърцата си разправят
	и в чудотворни сълзи
	очите ни горят!

