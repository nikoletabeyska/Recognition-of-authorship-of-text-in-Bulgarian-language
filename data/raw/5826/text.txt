
	През нощта пипнешком като слепи
	по смълчаната черна река,
	претоварени плуват два шлепа
	със муниции, с хляб и войска.

	И настръхнал вълнува се Дунав.
	Ще замръзне ли той на студа?
	Вън е страшно — студено, безмълвно,
	не се мярка едничка звезда.

	Свети само в каютите бели,
	по които през задух и дим,
	върху пода едва сме се сврели,
	и позъзваме още, и спим.

	И на пода лежа и сънувам:
	кораб… мачти… огромни вълни…
	И със скърцащия кораб пътувам
	за красиви, за мирни страни.

	Вече спрели са всички гърмежи…
	Вече никъде няма война!
	Няма граници, телени мрежи
	и свободна е всяка страна!

	Утре заран пристигнем ли — кея
	на пристана през ранния час
	вместо гръм, вместо залп оръдеен
	знамена ще развява за нас.

	Ех, красива наша победа!
	Нали всички я мислим така?
	Не се стресвам и сънено гледам,
	някой грубо ме сбутва с крака.

	И се вдигам, а клепките лепнат
	и сънят връз очите тежи.
	Още малко — и стигаме — шлепът
	вече срещния бряг приближи.

	И от срещния бряг се възправя
	на природата в снежния скут
	Нови Сад, не насън, а наяве,
	незаспал, вкочанясал от студ.

	1947

