
	На битието вихъра не спира, —
	що е ден и мрак?
	Вървим нагдето морен ден умира,
	и няма да се върнем пак:
	ни мигновение покой и мира —
	вървим, що значат път и брод?
	Направо към заход! Направо към заход…

	Не пречат нам световните премежди, —
	вярващи души!
	Извън света са нашите надежди,
	след тях ни жаждата суши:
	развява вихър пътнишки одежди,
	сияе в пурпур небосвод;
	далеко на заход! Далеко на заход…

	Денят издъхна вече и не свети, —
	да затворим взор!
	На вечността свещените завети
	огласят явствено простор:
	от радостно смирение обзети,
	да продължим уречен ход:
	по-близо до заход! По-близо до заход…

