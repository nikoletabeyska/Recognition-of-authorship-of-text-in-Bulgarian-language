
	Кристална нощ. Стоя под гранките,
	заспали на ароматни дървеса,
	и вслушвам се в нощта,
	о, моя хубава мечта!

	На твойта стая в светналий прозор
	аз впил съм огнен взор,
	дано те зърна там,
	о, дивен плам,
	блестящ в душа ми, теб посветен храм!

	И ти се мярна — призрак, изтъкан
	от лек ефир;
	и сладка радост в мен цъфна,
	ала изгуби се за миг и пак
	обзе душа ми страшен мрак…

	Кристална нощ. Стоя под гранките,
	заспали на ароматни дървеса,
	и вслушвам се в скръбта,
	запяла в моите гърди!
	И чезна аз без теб, о, моя хубава мечта!

