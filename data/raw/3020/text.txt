	Преди години изпих по грешка няколко глътки анилинова боя и изкарах една нощ на системи в токсикологията на „Пирогов“. Съседи по легло ми бяха четири войничета, натровени с бензин, един старец, пострадал от развалена копърка и един алкохолик с делириум тременс.
	Някъде след полунощ войничетата и старецът заспаха, будни останахме само аз и алкохоликът. Аз трябваше да съм буден, за да звъня на сестрата, когато свърши поредната ми банка с глюкоза, а той не можеше да заспи, защото непрекъснато го тормозеха някакви животинки. Какви ли номера не му въртяха, проклетниците! Друсаха му леглото, местеха радиатора на парното, хапеха му одеалото.
	— Ето, ето! — сочеше той с треперещ ноктест показалец. — Ето! Плете се, плете се, обърне се и стане на котка!
	Напразно се опитвах да го убедя, че няма никакви животинки — да спи спокойно.
	— Неее — клатеше глава алкохоликът. — Ти с твоите очи не можеш да ги видиш! Само аз с моите очи ги виждам!
	И от тона му не можеше да се разбере — съжалява ли или се гордее с този факт.
	— И дома идват! — оплака ми се човекът. — И там не ми дават мира!
	— И като идват, какво правят? — попитах.
	— Па гледат телевизия.
	— Ами ти изгаси телевизора и ти ще си отидат! — посъветвах го аз.
	— Бе аз го гася, ама те пак го пущат! Ето — плете се, плете се…
	— … обърне се и стане на котка! — довърших аз фразата му.
	— Нали? — зарадва се той. — Нали ги видя и ти!
	Така и не успях цяла нощ да го убедя, че няма никакви животинки в стаята, да заспива вече, стига се е кокорил!
	Някъде призори сънят ме надви. Събудих се от гласа на сестрата, дошла да включи новата банка с гликоза.
	— Пратих една от животинките да я извика — обясни ми алохоликът. — Иначе щеше да си заминеш като нищо, знам ги аз тия работи! Абе и между тях понякога има свестни, мамка им животинска!
	И се усмихна загадъчно.
