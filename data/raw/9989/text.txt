
	Ще се стопи снегът. Все някой ден
	ще дойдат щъркели.
	И първите цветя ще бъдат бели.
	Небето ще се извали и ще поникнат облаци
	И може би ще бъда жив, ще седна в парка
	на пейката под цъфналите клони.
	Децата ще изпълнят люлките
	със смях и шарени балони.
	Ще бъде многоцветно, както никога,
	и топъл вятър ще разнасят птиците.
	А може би не ще изпратя зимата.
	Снегът ще ме покрие скоро целия.
	Косите ми са бели, а брадата ми
	Е вече цяла заскрежена… И студено е.
	И знам… Ще заплачат и ще псуват хората,
	когато ме погребват ще е снежно-ледено.
	Но нищо!… Когато се стопи, и пръкнат жабите
	по гроба ми ще кацат щъркели.

