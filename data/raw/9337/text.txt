
	Огън в нозете, в очите огън,
	огън в сърцето.
	Скачам безпаметна, дръзка, магична,
	почти митична.

	В унес нареждам, заклевам, моля:
	„Жар накладете,
	дето не гасне, не чезне, пали
	огън в нозете“.

	Тук да дочакам моя орисан,
	мургав и жаден
	с кремък в ръцете,
	с прахан в очите,
	вино в игрите.

	Дето ми рече, нарече, врече
	с кама и пръстен
	десет години на жар да чакам,
	да го дочакам.

	Пепел в нозете, в очите пепел,
	пепел в сърцето.
	Двайсети огън тъжен замира,
	сърце умира.

	Дъще, докарай силните трупи,
	дето опазих,
	клада да пална,
	кога пристигне —
	да го достигне!

	Гърди разкъсвам, сърце изваждам —
	последен огън.
	Жар ти разпалвам,
	дъще, почакай!
	Ти го дочакай!

