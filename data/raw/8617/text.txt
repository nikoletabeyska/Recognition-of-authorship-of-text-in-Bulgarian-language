
	Позвъни, обади се, Любов!
	Ти, която да си, намери ме!
	Аз те чаках с години, готов
	да запиша и номер, и име!
	Ти мълча. Със години и с дни.
	Ти не звънна, дори и погрешка.
	Иззвъняха се сума жени —
	ни една между тях ти не беше.
	И напразно с писалка и лист
	все те чаках… Ни глас, нито ласка.
	Що цигари изпепелих
	и на листа що глупост надрасках.
	Пак съм сам… Обади се, Любов!
	Вън вали. И април е тъй хладен.
	Телефона поглеждам (в дълбок
	сън заспал). А край него — кълбо
	жици, жици… Контактът — изваден…

	21.04.1991 г.

