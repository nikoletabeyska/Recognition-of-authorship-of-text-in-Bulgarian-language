
	Джек Лондон, приятелю в мойто безсъние
	да седнем под онзи кръчмарски тезгях
	и нашата котва в нощта да потъне,
	додето светците ни гледат със страх.

	Какво да те питам след тази раздяла
	над чаша ракия, която пламти
	с цвета на онази предателска бяла
	савана на лунни човешки мечти?

	Къде отпътува самотникът Идън
	с последния трансокеански маршрут?
	Той с белия кораб „Надежда“ отиде
	далече от сребролюбивата Рут.

	Защо над Клондайк свечерява се мъчно
	и няма за други желания бряг?
	Там кучета вият през нощите вълчи
	и пада над златни видения сняг.

	Човекът е сякаш дете и забравя,
	че е отговорен за своята смърт.
	Джек Лондон — приятелю късен, наздраве!
	Аз пия за теб. За моряшкия път!

