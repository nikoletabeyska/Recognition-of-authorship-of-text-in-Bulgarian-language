
	По стъпките ми редом никне жълта злоба,
	аз семето на зло неволно сея вред;
	миг негде ако спра, пред мене зине гроба
	на всеки идеал — и бързам пак напред,
	тъй може би проклинан в майчина утроба…
	Но ти ела, напук на орисия зла,
			не бой се и ела.

	И съсък на змии, и крясъци на жаби
	аз чуя недосяган в тъмни самоти;
	ден взора ми лови, нощ думите ми граби,
	самси неведнъж обсипах с клевети,
	че сила ме задавя сред безброя слаби…
	Аз себе си ломя — от мене бягат Те,
			но ти ела, дете.

	Ела свидетелствувай — в мрачна безнадеждност
	как чезна за доброто, как му вярвам аз;
	ела свидетелствувай колко тепла нежност
	душата ми опази в тоя леден мраз;
	свидетелствувай още лудата безбрежност
	на моята любов… Напук на участ зла,
			не бой се и ела.

