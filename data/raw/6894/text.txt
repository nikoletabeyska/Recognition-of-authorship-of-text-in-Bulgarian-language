
	Намерих в своята родина
	най-близкия до бога върх,
	където всичко тленно гине,
	докоснато от вечен дъх,
	отдето мъдро провидение
	над времена велики бди
	и в летописите свещени
	запалва техните звезди.

	Изправен върху раменета
	на своя коронован дух,
	излъх кръвта си от сърцето
	и глас на херувим дочух,
	разбрах, че онзи, що раздава,
	което бог е низпослал,
	все повече ще получава
	от тайните, на сън прозрял.

	И сключих оня кръг магичен,
	където в песни възсия
	съдбата на народ трагичен,
	залюбен в своята земя.
	Той — цар на бранната стихия —
	изтегли меч срещу света,
	решен с кръвта си да изтрие
	вековен срам от паметта.

	И титанично велелепен
	народи стриваше на прах,
	но от звездите неподкрепян,
	той с ярост гинеше без страх.
	И скоро волята господня
	изригналата кръв смири,
	и скръб и мъка безизходна
	с безсмъртна святост ободри.

	Благослових сърцата горди,
	предрекъл близкия възход,
	на правдата върховен орден
	сторих от цял един народ!
	Той, болка гибелна изпитал,
	с сърце на рицар се яви,
	и ореол на победител
	грядущия му лик обви.

	Духът му, тежкогранен кедър,
	от величавост осенен,
	не снима погледа си ведър
	от небосклона озарен!
	Там българското провидение
	над времена велики бди
	и в летописите свещени
	реди победните звезди!

