
	Никъде не бягай
	с мургава и жадна красота!
	Извор съм и търся си корито —
	влюбена да потека.
	Пеперудите ми шият дреха —
	твоят ум ще завъртя!
	Хубава съм,
	погледни ме —
	лека,
	синеока мамеща сърна.
	Ти не бягай.
	Никъде не бягай!
	Пътищата носят мойта кръв.
	Не дарявай с времето ни вятъра!
	Нямам памет —
	ти роди я пръв.
	И не бягай.
	Никъде не бягай!
	Само себе си ще отречеш.
	Камък съм, а тръпнеш във косите ми,
	изтъкали вятъра горещ.
	Сто пъти на ден да ме отричаш —
	сто пъти ще те обичам аз.
	Сто пъти на миг ще ти се вричам,
	ако сто пъти ме погребеш.
	Ще избухвам —
	светла и безкрайна — незабравка
	в твоето сърце.
	Целият от нея ще засветиш,
	без да искаш,
	с мойта светлина!

