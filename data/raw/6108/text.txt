
	Усмихнати вълни край цветни брегове —
	с протяжно-сладък звън настъпя златний ден
	— из тайни далнини глас нежен ме зове…
	— Що значи този сън, тъй странно замъглен?

	Не си ли това, море на мойте дни,
	утихнало в нощта след бурний свой кипеж,
	и с пламенни слова към светли бъднини,
	възлюбена мечта, не ти ли ме зовеш?

	Нима ще бликне пак в гърди предишна мощ,
	ще вдигнат ли чела цветя на пролетта,
	отхранени сред мрак, повехнали сред нощ,
	под ледните крила на скръб и самота?

	Да вярвам ли?…Вълни край цветни брегове,
	с протяжно-сладък звън настъпя златний ден.
	Из тайни далнини глас нежен ме зове…
	— Що значи този сън, тъй странно замъглен?

