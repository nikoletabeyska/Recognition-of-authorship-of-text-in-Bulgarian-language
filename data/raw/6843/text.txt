
	Ти дойде от небето
	залюбена в цветята,
	от девствения поглед
	повея пролетта,
	днес гинеш като сянка,
	пленена от земята,
	днес търсиш път обратен
	към своята мечта!

	Ти дойде от небето,
	когато злото спеше,
	пречистена да слеем
	душа, сърце и плът,
	днес — лека нощ! — пришепваш
	на туй, което беше,
	днес свойта скръб узнаваш
	в плача на мойта гръд!

	Ти дойде от небето
	на моя сън божествен,
	плода на земна радост
	със мен да поделиш,
	днес есенните нощи
	минават в хор тържествен,
	а плахо ти поглеждаш
	и в тежка скръб мълчиш!

