
	Щом тъмите се надвесят
	над разгулния ни град,
	аз излизам в 6 без десет
	из „Легето“ на парад.

	Сред водовъртежа дивен
	на бомонда ни блестящ
	нося спомена архивен
	от четвъртия етаж.

	След пудросаните деви
	аз топя се от любов
	и сърцето ми напева
	своя огнезвучен зов.

	Улицата ми разказва
	святи приказки безкрай,
	а тълпата в свойта пазва
	ме притиска и ласкай.

	Но след тази повест бурна
	аз отивам си по мрак
	и пред схлупената фурна
	спирам тих и скромен пак.

	И сподавил вопли глухи,
	питам без тъга и гнев:
	„Има ли гевреци сухи,
	само че по два за лев?“

