
	Али-Баба,
	Али-Баба е име вам известно,
	Али-Баба постигал всичко лесно.
	А той не бил човек голям,
	бил екземпляр, който не важи,
	но достатъчно само да каже:
	— Отвори се, Сезам!

	Днес уви, днес уви,
	този номер съвсем не върви.
	Днес не стават неща толкоз странни,
	днес най-важни са личните данни.

	Али-Баба,
	Али-Баба не е легенда вече,
	Али-Баба в модерни средства се увлече.
	И стана той човек голям,
	и може всички той да смаже,
	щом, портфейла само покаже:
	— Отвори се, Сезам!

	Днес уви, днес уви,
	тоз номер чудесно върви.
	И се случват явления странни,
	и изключват се личните данни…

	Един секрет,
	един „Сезам!“
	разкрият ли го много хора вече,
	той занапред
	започва сам
	да се самоотрича и си пречи.

	И уви, и уви,
	май така се върви:
	всички данни
	ще станат капани.

	И за себе си сам
	— Затвори се, Сезам!

	1955

