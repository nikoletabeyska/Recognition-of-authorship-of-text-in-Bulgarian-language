
	Далеч, далеч — в степта безплодна, суха,
	отмина сетната кола
	и самотата над селото глухо
	надвеси оловни крила.

	Ала, ведно със гладните си братя,
	не тръгна слепият Демид.
	Кат жерав, обезкрилен от съдбата,
	остана той от скръб разбит.

	Че в избата на дрипавия одър
	се гърчеше невръстен внук
	и вече в погледа му тъмномодър
	замръзнал беше смъртен звук.

	И мрачен, стиснал детските ръчици,
	мълчи старикът беловлас
	и сякаш погребални върволици
	минават мудно час след час.

	И цяло, пламнало от гладна треска,
	гори детето като в пещ.
	Простенва тежко, в миг се стреска
	и пак потъва в сън зловещ.

	Попукани уста едва нашепват
	молба неизпълнима: „Хляб!“
	Въздъхва старецът, сълзи потрепват
	и оросяват поглед сляп.

	А вън — ни шум, ни лай, ни вик човешки —
	гробовно сънна пустота
	и в улиците тъмни с крачки тежки
	спокойно броди вред Смъртта.

	Но ето хладният й дъх полъхва —
	пред избичката спира тя,
	и в ужас стария Демид настръхва
	и стон възбликва на уста.

	— О, не! Далеч! Не давам го! Не бива!
	Последен внук — последна скръб!
	Възпри ръката си немилостива!
	Едничък е и толкоз скъп!

	И разтреперан, пипа го той в шемет:
	— Челото… вледенено… мраз!…
	Не може туй! Не може! Няма да го вземе!
	Далеч, далеч със него аз!…

	Обезумял от страх, Демид трепери,
	детето грабва като в сън
	и пипнешком през нисичките двери
	едвам измъква се навън.

	И глухо тук-таме с тояжката почуква,
	разветрил белите коси.
	Възпира в миг, поема дъх и хуква:
	да го спаси, да го спаси!…

	Но в миг той спира се, простенва, охва,
	изкривя старческо лице
	и залюлял се в немощ, тежко грохва
	със хладен детски труп в ръце…

	А вред — ни шум, ни лай, ни вик човешки —
	гробовно сънна пустота
	и само сред нощта със стъпки тежки
	спокойно броди там Смъртта.

