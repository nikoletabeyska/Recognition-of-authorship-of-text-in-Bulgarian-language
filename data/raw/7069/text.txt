

	Пенчу Славейкову

	Неотседнал още коня доралия,
	и заудря порти непознат делия.

	А веднъж удари, дважди виком вика:
	„Спиш ли, събуди се, отвори, Аглика!“

	— Кой е? — „От Павлета, чак от Цариграда
	много здраве нося, хубавице млада.“

	Дявол се измамник в мъжка гръд потава;
	ясен глас трепери и се не познава.

	— Грешници проклети, станали от гроба,
	и зломисли хора бродят в късна доба;

	карай си низ пътя, слушаш ли, човече!
	Или да повикам деверите вече?

	Блесна орлов поглед, блесна халосия,
	гръдно се провикна непознат делия:

	„Порти да целуна, ще избухне пламък.
	Либе, отвори ми! или си от камък?“

	А сърце играе, чудом в гръд остава…
	Ясен глас трепери и се не познава.

	Шепотом Аглика, като в люта жажда,
	зад кована порта бърже се обажда:

	— Клетнико, лъжата нека бъде с мяра;
	ако си Павлета, как да хвана вяра?

	„Пет години ходих…гряха ми в премежди
	две очи небесни под гайтани вежди.“

	— Тия, що ги знае селото ни цяло…
	Па кое да бъде, за Павлета гряло!

	„Бялото кокиче — тебе на лицето
	и снага топола — сам-сама в полето.“

	— А, за тях ли… колко луди са лудяли
	и попара жежка на прага ми яли!

	„А на гръд отляво луна кадифяна…
	И венче над луна откога остана?

	Първа нощ, Аглика! първа и по слава:
	нели ръб на устна имам оттогава?“…

	Скръцна тежка порта, сепна се делия
	и увисна либе на юнашка шия.

