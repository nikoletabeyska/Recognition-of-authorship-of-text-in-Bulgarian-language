	— Готви се, вече дойде и твоето време. Аз съм Богинята на смъртта, за тебе съм дошла.
	При тези думи той подскочи. Имаше чувството, че кръвта му се смразява. В мрака на нощта бе настъпила пълна тишина и изведнъж този глас… Изглежда, наистина беше Богинята на смъртта.
	— Моля те, пощади ме! Не ми се умира оше! Не може ли нещо да се направи? Мога да ти предложа пари.
	— Добре, ще платиш ли?
	Сумата беше голяма, но това не беше от случаите, когато човек може да се скъпи. Нямаше как, даде всичките пари, които беше спестил.
	Измина една година и Богинята на смъртта отново го посети.
	— Добър вечер. Този път как ще се разберем?
	— Още пари ли искаш?
	— Да. Сега ще ти излезе малко по-скъпичко от миналия път.
	— Това е жестоко! Вземаш ми всичките пари, които изкарвам с тежък труд!
	— Но затова пък те оставям да живееш! Мога и да не го правя…
	Мръсен номер, но нямаше какво да прави. Такава е съдбата, нямаше съмнение, че следващата година пак щеше да дойде. Ужасна история, но за да продължава да живее, изглежда, трябваше да продължава сделките с Богинята на смъртта.
	Както и предполагаше, тя дойде и на следващата година. Тогава той я попита:
	— Сигурно пак пари искаш. За какво са ти?
	— Аз никога не вземам повече, отколкото ми са разходите — отговори Богинята на смъртта.
	— Разходи! Какви разходи?
	— Правя тайни дарения във фонда за опазване на природната среда. Хората унищожават природата, с което ми създават много работа.
