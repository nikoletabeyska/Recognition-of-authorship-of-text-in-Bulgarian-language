
	Вие пак растете мълчаливо —
	мокри и студени клони на дъжда.
	Тежък цвят от жилавата ви вода
	върху тротоара се излива
	и просторно пее, и клокочи
	смръзнал в дланите
				на декемврийски студ,
	и вървя по хлъзгавия плочник
	в чехли на далечни мълнии обут.
	Подир ехото от моя глух вървеж
	кучето на дълга сянка ближе
	капките
			на хилядите грижи
	наедрели
		с блясъци
				от лунен скреж.
	И не ме изпраща никой близък,
	щом нагазя
			сред безбродната река
	и в кръвта ми
			с буйни тръпки влиза
	тази пътническа болест на века.
	И набързо с влажни дрехи ме облича
	да ме хвърли в неуморния си бяг,
	докато съвсем не заприличам
	целия на нощ и дъжд, на сън и сняг.

