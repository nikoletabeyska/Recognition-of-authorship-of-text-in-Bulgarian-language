
	Как става тъй, че ние вечно
	се разминаваме със теб —
	пустиня тиха с плисък речен,
	безбожен връх със равна степ.

	И кой е степ и кой пустиня,
	реката кой е, кой — върхът,
	ах, все едно, щом се разминат
	във нас тъгата и смехът.

	Не смогвам аз смеха да скрия,
	ти — свойта скръб да заглушиш.
	На две страни от две стихии
	се носят нашите души.

	Една към друга викат вечно,
	но няма с теб да разберем
	кое е туй което пречи
	в една душа да ги сберем.

