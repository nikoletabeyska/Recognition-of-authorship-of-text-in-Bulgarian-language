
	Народните светци от в. „Мир“
	и от „Народ“ и „Препорец“ раята
	и този път за слава и резил
	решили са да вземат общината.

	Та София — такъв обширен град —
	нали от тях така цъфти и свети
	бездомните по улиците мрат,
	а гладните се хранят със декрети.

	Какво от туй, че има мор и глад,
	че жертви сме на калните сокаци?
	Днес столичният кмет е демократ
	с помощници — отбрани народняци!

	И три години тия умове
	във кметството все кризи разрешават,
	а в резултат — от глад и студове
	ред граждани престанаха да шават.

	А зная аз какво ви трябва вам —
	едно въже топтан да ви обхване,
	но някак си от чуждите е срам —
	та нека между нас да си остане.

