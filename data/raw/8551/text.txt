
	Вървях през луда радост и лют гняв,
	през жежка обич и мъртвешка хладност.
	Задържаха ме със прегръдки прав
	и от шамари не можах да падна.
	Приспивно ме люля в зъл скут мълва,
	ръка любовна смля ме като лапа.
	И от милувни нокти прокървял,
	и от целувки юдини изхапан,
	вървя днес, оживял от смърт. Коя
	по ред е, ги обърках. Нямат чет те.
	От „пляс“ и „мляс“ съм спрял да се боя.
	По раните другарите броя,
	по белези от устни — враговете.

