
	Отиват, отиват
	певците пернати,
	отиват на юг
	в земи непознати.

	Напразно, напразно
	смълча се лесът,
	на чудния славей
	да чуе гласът.

	Той чува, той чува
	в долините свои
	страхотния вопъл
	на тъмни усои.

	Печално, печално
	поклаща той клони,
	въздъхне, простене
	и листи порони…

	И голи, и голи
	изправя той клони,
	над него зъл вятър
	чер облак подгони.

	Високо, високо
	на дълъг синджир
	жерави с писък
	отиват в Алжир.

	В Египет, в Египет
	отправят се други
	и чезнат в лазура
	редиците дълги.

	И мисъл, и мисъл
	една ги влече —
	по-скоро там, дето
	Нил жълти тече!

	Де негри, де негри
	под палми лежат
	и нещо чертаят
	по пясъка жълт.

	Де сфинксът, де сфинксът
	със вечна си тайна
	от векове гледа
	пустиня безкрайна.

	Към чудни, към чудни
	страни непознати
	летете, летете,
	пътници крилати!

	С вас хвъркат, с вас хвъркат
	и мойте мечти
	и търсят, и търсят
	тез чудни страни!

