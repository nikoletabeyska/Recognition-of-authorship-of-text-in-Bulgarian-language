
	Зад прозореца тъмен
	зашепнаха листа.
	— Ох, своя скръб ли шепнат
	ил скърби на нощта?

	Ослушвам се, треперям,
	че в тъмните тъми
	тоз шопот сиротливи
	кат болест ме томи…

	Ела послушай, мило
	езика съкровен
	на тая скръб невнятна,
	тъй близка и на мен…

	О, дай ръчица малка
	и сила ти ми дай,
	таз скръб, тъй сродна мене,
	сърце да не узнай.

	Ти виждаш: цял треперям,
	във мрака грозен взрен,
	де скръб листата шепнат,
	тъй близка и на мен…

	Ах, как плачевно шепнат…
	На твойта мила гръд
	главата си ще сложа:
	не ще ме тъй смутят.

	Но вън в тъмата страшна
	шептят си все листа.
	Ох, своя скръб ли шепнат,
	ил скърби на нощта?…

