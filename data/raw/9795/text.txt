
	Аз не го познавам, не…
	Зървал съм веднъж осанката
	на летящите коне
	и каретата, останала
	в паметта ми като знак
	завладяващ и загадъчен.
	Надалеч от този впряг
	бягат хората порядъчни.
	Ангел или дух от ада —
	кочияшът среброкос
	минувача на площада
	канел да му бъде гост.
	Изкусително мълвял —
	щели заедно да странстват,
	чакал ги висок портал
	към епохи и пространства.
	Но не казвал, че до смърт
	е избраникът — белязан.
	И каретата на път
	тръгвала — към нова казън.

