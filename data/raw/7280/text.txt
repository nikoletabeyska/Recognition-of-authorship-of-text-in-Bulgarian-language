
	Аз ви срещнах без слънце и радост
	с безнадеждни и празни ръце
	и ви дадох разгулната младост
	на безумното свое сърце.

	Мойта песен цъфтеше отново
	с непринудена жажда и жар.
	Аз бях рицар на страшното слово
	и на страшните рицари цар.

	И разгромили свойте тъмници,
	вий ограбихте мойте слънца,
	като малки капризни царици,
	като малки немирни деца.

	И сега ми е тъмно и болно —
	мойта пладня на заник клони, —
	мойте радости гаснат неволно
	и спокойната есен слани.

	И когато пустинно-печален
	свечерее лазурния ден,
	в онзи час безнадеждно-прощален
	помолете се всички за мен!

