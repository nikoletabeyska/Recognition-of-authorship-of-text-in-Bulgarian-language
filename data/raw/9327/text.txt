
	Не ме съди, че волният ми смях
	със вятъра обича да танцува,
	че слънцето със чисто мъжка ласка
	лице, гърди и колене целува.

	Не ме съди, че полета на птиците
	втъкала съм във своето сърце,
	не ме съди, а знай — без тях душата ми,
	като без глътка въздух, ще умре.

	Не ме съди, че никога не спирам —
	игрив поток във първата си пролет,
	че песен във гърдите ми напира
	и над света се вдига тя за полет.

	Не ме съди, че младостта ми буди
	и в тебе, може би,
	забравен глас.
	Аз лъч ще бъда, глътка, тръпка луда
	и вик за обич до последен час.

