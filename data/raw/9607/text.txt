
	Майчице, при теб е зима, леден вятър е задухал
	и врабчетата следобед с упорита врява къртят
	върху керемидите замръзналия черен мухъл.
	А попийнали сватбари спорят весело по пътя.

	Ти си ми добрият дух на къщи — обикаляш двора
	и проклинаш времето, в градината замръзнало,
	с корените на цветята нещо ласкаво говориш
	и от устните ти с облачни вселени диша въздухът.

	Тихата икона на прозореца те озарява, майчице.
	Върху шумната доскоро маса ти облягаш лакът
	и по белия таван от въглените скачат зайчета,
	докато по заледената река проскърца мракът.

	Ти се топлиш върху грапавата и червена тухла
	на отминалото време… И от сънища въздъхнала,
	острова на пролетния миг е твоята разтуха,
	оживял от синове и внуци, и от златни мъхове.

	Там — захласната от ехото на извори прозрачни,
	ти, заслушана в капчуците, се смееш невъздържано.
	И ще те заваря коленичила сама пред здрача —
	майчице, за сълзите на този дълъг смях омъжена.

