	Живяла някога една девойка на име Розхен. Веднъж тя отишла на полето, за да бере цветя. Както вървяла, неусетно стигнала до една гора, сред която се издигал красив дворец, обграден с високи стени. Розхен приближила до портите и видяла, че те са обвити от паяжина — от дълго време никой не бил минавал през тях. И понеже не била страхлива, влязла в двореца. Тръгнала из залите, една от друга по-красиви, в които лампите ярко светели, но никъде нямало жива душа. Като стигнала до последната зала, Розхен отворила вратата и надникнала вътре. Там на меко, пухено легло лежал момък с неописуема красота. „Сигурно това е господарят на двореца“ — помислила си Розхен и се приближила. Момъкът лежал неподвижно и сякаш не дишал, а по целите му крака били набодени малки игли. Розхен приседнала на леглото и започнала да вади иглите. Щом извадела една, веднага намазвала раната с лековит мехлем. Така седяла цял ден и цяла нощ и накрая очите й започнали да се затварят от умора.
	По едно време дочула някакъв шум навън. Показала се на прозореца и видяла, че по пътя минава богат търговец, съпровождан от прислуга.
	— Хей! — извикала тя. — Изпратете някого да ми помогне! Ще ви платя колкото поискате.
	Търговецът спрял и изпратил една девойка в двореца, която обаче била много хитра и лукава. Розхен я завела при момъка и казала:
	— Извади тези игли, а в това време аз ще легна да си почина.
	Когато хитрата девойка извадила и последната игла, момъкът се пробудил, надигнал се и попитал:
	— Коя си ти?
	— Аз те спасих от смърт — отговорила девойката.
	— А онази коя е? — попитал той, като посочил Розхен.
	— Тя е моята прислужница.
	После девойката станала, разтърсила Розхен и викнала:
	— Хайде, ставай, мързеливке! Нищо друго не правиш, освен да спиш! Раздвижи се и започни да вършиш нещо.
	Розхен се разплакала, но се подчинила.
	Минало време и момъкът оздравял. Един ден решил да отиде до града и попитал хитрата девойка:
	— Какъв подарък искаш да ти донеса?
	Тя поискала да й донесе дрехи от свила, златен пръстен и огърлица от скъпоценни камъни.
	— А ти какво искаш? — обърнал се момъкът към Розхен.
	— Донеси ми камък, който гори — отговорила тя.
	Като пристигнал в града, той започнал да търси при търговците камък, който гори. Един от тях му казал:
	— Такъв камък взима само този, който е дълбоко наранен. За какво ти е?
	— Трябва ми — кратко отговорил момъкът, взел камъка и се върнал в двореца.
	Щом го подарил на Розхен, тя го поставила пред себе си и започнала през сълзи да говори какво е преживяла. Още при първите й думи от камъка се появила ярка светлина. А когато тя започнала да разказва как седяла ден и нощ и вадила иглите от нозете на момъка, как помолила пътуващия търговец за помощ и той изпратил една девойка, и какво унижение трябва сега да търпи, от камъка лумнал пламък и след миг се разгорял страшен огън. От мъка и унижение Розхен понечила да се хвърли в огъня, но момъкът бързо притичал и я вдигнал на ръце. После изгонил злата и лукава девойка от двореца, оженил се за Розхен и двамата заживели щастливо до края на живота си.
