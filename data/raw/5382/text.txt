
	Сред сенките на вековете,
	закърмен с буря и пожар,
	смехът ни бодър ярко свети
	в сиянието на ханджар.
	И съчетал на всички роби
	скръбта и черния хомот,
	гърми в свещената си злоба
	от своя огнен небосвод.

	Заканата му вечно стене
	в шумът на каменния град;
	в полята с кървав пот облени
	лети той вихрен и крилат.
	И неговия зов отмерен
	разлива се нашир и длъж,
	надвиснал като призрак черен,
	настръхнал като огнен дъжд…

	Следящ вълните на живота
	в триж угнетените тълпи,
	аз чувам глухо под хомота
	смехът червений да кипи.
	А в него мъките сурови
	преплитат своя страшен хор
	и глухо хладните окови
	звънят над черния позор.

	Зова ли призраците смътни
	на робите от древността,
	аз чувам как смехът им тътне
	студен и тъмен кат нощта,
	аз виждам ширните арени —
	по пясъците локви кръв
	и мойте братя отредени
	за пир на дебнещия лъв.

	Там гладиатор с тежки стъпки
	издига меч над брат рожден,
	тълпата чака в странни тръпки,
	а Цезарят е тъй студен…
	Но виж — към хладните обятия,
	към прага тъмен на смъртта
	пристъпят горди мойте братя
	с червения смях на уста…

	О, смях, разлян от черни чаши,
	напръскан с кръв, примесен с яд,
	упой ти горестите наши
	и подкрепи духът ни млад.
	на брачен пир не сме призвани,
	а чужденци сме в този дом
	и не със флейти и тимпани
	ний бродим в грешния Содом.

	А всинца из пътеки стръмни,
	опрени крепко брат до брат,
	вървим и чакаме да гръмне
	тръба, зовяща в подвиг свят.
	И над Содом тогаз смехът ни
	кат пратеник ще полети
	и там над оргии безпътни
	присъдата ще възвести.

