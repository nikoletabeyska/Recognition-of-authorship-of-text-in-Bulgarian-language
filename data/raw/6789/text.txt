
	За две души оттук е тесен
	избраний път към белий мир,
	но всеки сам и с чиста песен
	ще стигне края най-подир!

	Там брат ще подаде десница
	на свойта страдала сестра,
	в сърцата огнената птица
	ще пее в първата зора!

	Душа душата ще обикне,
	ще чезне страшна самота
	и в палма стройна ще изникне
	първична чиста красота!

	Ще стане огненото чудо,
	в което липсва аз и ти,
	а песен чиста ще пробуди
	лика на всичките мечти!

	Ведно ще бъдем там отново,
	тъй както нявга сме били!
	Към пътя земен мощно слово
	душата ни ще окрили!

