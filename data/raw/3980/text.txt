	Между шубраки дребни
	от кучета сподирен
	(не казвам, че търчеше),
	хвърчеше заек мирен.

	Един побратим хукна
	досам леглото свое
	и рече: — Дръж се, друже,
	това от теб какво е?

	— Какво ли? — му отвръща. —
	Без дъх ми са гърдите.
	Две най-коварни хрътки
	ме следват по петите.

	— Да — другият повтаря. —
	Ей ги насред полето.
	Не вярвам да са хрътки,
	туй са испански псета.

	— Какво? Испански казваш?
	— Да, едри и космати.
	— Видях ги, че са хрътки,
	същински хрътки, брате.

	— Испански са. Е, хайде,
	не ти е май понятно.
	— Аз казвам, че са хрътки,
	а ти твърдиш обратно.

	Не трая дълго спора.
	Дойдоха злите псета
	и мойте кротки зайци
	сръваха на парчета.

	Човек с въпроси дребни
	не бива да се хваща,
	а важни да отлага,
	че после зле изпаща.
