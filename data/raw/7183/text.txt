
	Като звездица светла във нощний мрак, внезапно
	научила кът таен, отгдето да погледне
	през облаци застлали небото необятно
	и пак се скрий безследно в тъмите непрогледни —
	яви се ти пред мене в нощта на самотата
	за миг едничек само и — радостен — догдето
	взор пълен с благодарност да дигна към небето,
	изгубих те! — изчезна и скри се сред тълпата.

	Звездицата пробужда в гърдите на моряка
	надеждата последна да найде бреговете,
	кога, изгубил пътя, безспир го тласкат в мрака,
	към страшната незнайност, вълните, ветровете;
	но тя угасне бърже; по-гъсти тъмнините
	обграждат го тогава, а волята изчезва,
	че сетнята надежда се губи и залезва
	и той отчаен хвърля веслата сред вълните…

	Тъма беззрачна, черна бе в мен и окол мене;
	сърцето ми бе в рани, душата ми — в тревога,
	под острий клюн на страшно, мъчително съмненье;
	в мощта на светлината — бе правдивостта на бога:
	че нивга още радост не беше ме съгряла
	и нигде окол мен я не срещаше окото…
	Но, боже мой, кога е в таз юдол на теглото —
	на таз земя-пустиня, лъча от щасте гряла?…

	Тогаз те срещнах ази: ти, пътьом, си ръката
	на клетника подаде. В усмивката ти драга
	и в погледа ти ясен, по-светъл от зората,
	познах душа спокойна, душа невинна, блага;
	а тез гърди болнави и таз душа унила
	жадуваха утеха, жадуваха почивка,
	те искаха прегръдки, те чакаха усмивка
	и помощ, и подкрепа, че нямаха веч сила.

	Все пак, звездице моя, изгубих те тогава, —
	небото беше бурно и облак те обгърна.
	Изчезна ти. Аз лудо, — в безумие, в забрава —
	след теб ръце простирах — дано да те повърна.
	А то едвам що беше, тъй хубава, зората
	и мене луч дарила… По-гъсти тъмнините
	тогаз ми се видяха; станаха нощ и дните,
	трепереха ръцете… но стисках аз веслата!

	И, в нощ една безсънна, чух някъде у мене
	откликна се гласът ти на моя зов отчаен;
	аз сетих, превъзмогнат от трепет и вълненье
	гърдите ми да пари дъхът ти тих, потаен.
	И ей съзрях тогава през облаци небото,
	от луч неземен беше надмощний мрак оборен —
	в сърцето си въздигнах олтар неръкотворен,
	на тоз олтар ти стана кумирът, божеството.

	Аз земното изгубих — спечелих небесата.
	И днес — отшелник бледен от радостите леки
	на ленната почивка — безстрашен в тъмнината,
	вървя напред в живота: най-стръмните пътеки
	на тоя свят за мен са желани и приятни —
	че ти си в мен! А с теб ли ие ще съм неуморен?
	Владичице безплътна! На твоя глас покорен,
	с теб жрецът ти се носи в простори необятни…

