
	Кажи ми, о, Цецилия Метела,
	с тъга ли в гроба смисляш оня ден,
	кога видя с държава една цела
	и паметника своя разрушен?

	Таз самотия не ли те пленява?
	Кога духът ти волно тук лети,
	не е ли мило теб, че не смущава
	шум никой твоите девствени мечти?

	С досада често не ли си казвала,
	когато на тълпата си слушала
	как тук е текъл шумният порой:

	Защо човеку трябва да умира,
	кога от света живий не намира
	и в гроба даже истински покой?

