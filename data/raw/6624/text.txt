
	Три орисници злокобни,
	в полунощний мрак дълбок,
	спряха се до златни люлки
	при заспалия отрок.

	Първа рече и нарече:
	„Да живее ден за ден,
	за живот да му е свидно —
	от живота отчужден.

	Сам на себе си омразен
	и за другите недраг,
	зарад милост да подлага
	той ръка от праг на праг.

	И в съзнание горчиво,
	да кълне живота свой,
	и себе си и твореца —
	нека бъде __Божек__ той!“

	Втора рече и прирече:
	„Пораз да го порази!
	Неговий живот да мине
	в пот и кървави сълзи.

	Да не знай в умора отдих,
	в люта зима, в летен зной —
	не светът да го прехраня,
	а светът да храни той!

	До живот в калта притъпкан,
	като църв — от църв по-слаб, —
	да се гърчи и превива…
	Нека той да бъде __Раб__!“

	Третя рече и дорече:
	„Орисии за света!
	Но беди ли са бедите,
	чийто свършек е смъртта?

	С ваште орисии нека
	на живот да бъде клет…
	С моята и след живота —
	нека бъде той __Поет__!

	Нека тленна плът изтлее,
	а живее дух терзан —
	за да има що да хули
	жадната за хули сган.“

	Рекоха и отлетяха…
	А злочестият отрок
	заживя — за да изпълни
	техния завет жесток.

