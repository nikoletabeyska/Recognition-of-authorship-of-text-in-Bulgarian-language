
	Значи така, а? Банкер бил си станал!
	Гешефти, афери, пари…
	Знам, не миришат парите изпрани.
	А аз съм ти вярвал! Дори
	във теб съм се клел като в господа бога,
	Христос бях във теб припознал!
	А ти си бил Юда… За много и много
	сребърници си ме предал.
	Значи така, а: дордето ме мляскаш
	и трупаш пак грешна пара,
	аз, както нявга, ще ти ръкопляскам
	и ще ти викам „Ура!“.
	Няма да стане, ти казвам, „другарю“!
	Въпроса не ще уредим!
	Заради тебе аз ядох шамари,
	тъй както ги ядох преди.
	Заради тебе пак мене ме плюха
	и ми крещяха „боклук!“.
	Заради тебе душата ми рухна!
	Но аз съм пак жив и пак тук.
	И ако трябва, гората ще хвана,
	както сакат съм и ням,
	ще люсна за храброст една по-голяма
	и… ще ти тегля куршума оттам!

