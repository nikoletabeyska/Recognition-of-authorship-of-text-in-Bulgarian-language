	В лятна жега, в прашен път се завръщал от пазар нашият познайник стар — бос Илия Въртишия. Крачел той по пътя бавно, гледал из полето равно, никъде душица няма, а небето сипе пламък… И от жегата ли, що ли, взел да тананика нещо:
	— Бре, че жега, бре горещо!
	Спрял се, поизбърсал чело и закрачил пак към село, нещо сетил се старика, почнал пак да тананика:


	Нося в шарена торбица
	бедна кучешка душица.
	Нося два цървула щавени,
	от дебела кожа правени,
	и едно гърненце писано,
	да си готвя боб-чорбица.


	Както весел си вървял, ей отсреща на завоя други пътник се задал:
	— Добра среща, дядо стар! Сигур идеш от пазар?
	— От пазар се връщам, да! Ами ти? Май за града?
	— За града съм, за града! Имам някакъв роднина.
	— Е, на добър час ти, сине!
	— Ами що в торбата шава? Да не би прасенце живо?
	Бос Илия се засмял, шия завъртял накриво:
	— Тъкмо в туй е и въпроса: деликатна стока нося!
	— Деликатна? — Оня зяпнал, сякаш десет жаби лапнал. — Ти шегуваш ли се, дядо?
	— Не, не се шегувам, младо! Щом се чудиш, ще ти кажа. Нося куче във торбата, нося два цървула щавени и едно гърне на края.
	— Чудна работа е тая — казал пътникът тогава. — Ама как ти в ум дойде? Кучето ще изяде двата щавени цървула!
	Въртишия се опулил. Момъкът говори право.
	И развързал той торбата. Сложил кучето отпред и до кучето — гърнето, а цървулите — на края.
	— Е, сега е всичко в ред. Работата аз си зная.
	И зарадвано старикът почнал да си тананика:


	Нося в шарена торбица
	бедна кучешка душица,
	мъничко гърненце — писано, —
	да ми готви боб-чорбица,
	и на края — цървули щавени,
	от дебела кожа правени…
	Де бре карай, бос Илия,
	с пустата сиромашия!…


	Но не щеш ли, по-нататък други пътник срещнал той. Оня спрял за отдих кратък:
	— Добра среща, драги дядо! Гледам, май си нещо весел, що в торбата си понесъл?
	— Добра среща, лудо-младо! Щом ме питаш за торбата… нося стока чудновата!…
	— Сигур гъска с дълга шия?
	— Не! — отвърнал бос Илия… — Нося куче и гърне и цървули два на края.
	— Туй не ми харесва, не! Лоша работа е тая. Я си помисли добре, ако кучето рече и в гърнето се завре? Що ще правиш със кутрето? Трябва да строшиш гърнето!
	— Хей… Умник е туй момче!
	Спрял се Въртишия бързо. Пътната торба развързал. Взел цървулите и двата и ги сложил по средата между празното гърне и намереното куче.
	— Е, сега е всичко в ред! Нищо няма да се случи!
	И зарадвано старика продължил да тананика:


	Нося в шарена торбица
	бедна кучешка душица,
	да я гледам — да ме гледа,
	да ме пази от съседа.
	Нося два цървула щавени,
	за хоро голямо правени,
	и за бабата — гърненце,
	писано като яйченце.


	Дълго старецът вървял, ей го месечко изгрял. Стигнал в селото накрай и почукал — то се знай — тежко, тежко на вратата:
	— Срещай гости, бабо стара, дар ти нося от пазара!
	Влязъл после в одаята и посегнал към торбата.
	— Виж какво съм ти донесъл — казал Въртишия весел. Ала сепнал се веднага: — Бре, цървулите ги няма!
	А гърнето тежко, тежко, сякаш вътре има камък.
	Рекла бабата с насмешка:
	— Где е бил ума ти, дърто! Кучето ги е изяло и в гърнето се е свряло. Носи ли се на гърба куче и гърне в торба? Ха вари си боб-чорба!
	Въртишия се почесал, над гърнето се надвесил:
	— Бабо, ти недей се кара! Има поговорка стара: „Който чужд съвет послуша, все комина ще му пуши!“
	Легнал бързо на кревата и захъркал в тъмнината…
