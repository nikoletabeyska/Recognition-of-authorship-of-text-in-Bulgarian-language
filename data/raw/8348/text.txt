
	Същинска кула бе домът.
	Видях по стълбата кошмарна
	роял двамина да влекат —
	като камбана на звънарна.

	Влечаха тежкия роял
	над градското море разлято
	подобно на свещен скрижал
	към каменно високо плато.

	И ето — той е настанен.
	Градът с шума, с гърма, с вреснята
	мълчи като в подводен плен
	на дъното на времената.

	Мъжът от шестия етаж
	земята гледа от балкона —
	светът, в нозете му лежащ,
	е сякаш негов най-законно.

	Засвири, върнал се, примрял,
	не чужда нечия пиеса,
	а свойта мисъл, чист хорал,
	и шушнещ лес и гръмка меса.

	Импровизации — раскат,
	нощ, пламъци и бъчви с пясък,
	души самотни, тътнещ град,
	порои, колелета, трясък.

	Така на свещи, въдхновен,
	забравил за живота хитър,
	записва своя сън Шопен
	на черния протрит пюпитър.

	И изпреварил тоя свят
	с цял век, над градските квартири,
	над целия притихнал град
	летеше грохот на валкирии.

	Или сред залата в сълзи,
	сред адски гръм и плясък трескав
	страстта Чайковски разрази
	на Паоло и на Франческа.

