	[* _Публикация:_ Печатано за пръв път в Календар Българан 1922 (стр. 17), без подпис. Автори са Смирненски и Т. Измирлиев (Любичек). Виж: Хр. Смирненски. Съчинения, 1932 г., т. 2, стр. 269.
	„Юни“, както и стихотворенията: „Януари“, „Февруари“ и „Август“ са написани специално за _Календар Българан_ 1922 г.]

	Юни. Пладне. Не потрепва
	ни листец по дървесата.
	Прах по сънните площади.
	Безпричинна скръб в душата.

	Жежко. Слънцето припича,
	сякаш пържи те на скара.
	Бавно морен пес пресича
	с клюмнали уши булвара.

	Тежко, душно като в баня.
	Скърца тягостно трамваят.
	Изпарения горещи
	бликат в него и ухаят.

	Изпотен, седя аз вътре
	срещу хубаво момиче.
	Други двечки от страните.
	Слънцето отзад припича.

	Топло вдясно. Жежко вляво.
	Две очи горят отсреща.
	Слънцето гърба изгаря:
	— в четири страни горещо!

	Юни. Жежко и задушно.
	Камък се от жега пука.
	В пот потъвам… Ала се` пак
	тъй приятно ми е тука.

