	В самотна земя, в самотна гора, на самотното дърво, в самотни клони, самотна птица самотно мълчи.
	В таз мрачна гора под мрачно небе таз мрачна птица мрачно поглежда и мрачно мисли.
	И черно мълчи таз черна птица с черни кила и черни очи.
	Самотен вятър в самотна гора самотно пее в самотни клони самотна песен.
	Странно се вслушва таз странна птица в странното ехо и странно писне, и странно млъкне.
	Самотна земя! Самотна гора! Самотно дърво! Самотна птица! Самотен вятър! Самотна песен! Самотна тъга!
	Коя е тази, каква е тази, отде е тази тъжовна птица с черни крила и черни очи?
	Таз черна птица била е бяла и е живяла на волна воля в щастлива земя, в щастлива гора.
	Любовна радост — тя се зовяла.
	Любовна тъга — сега е тя.
