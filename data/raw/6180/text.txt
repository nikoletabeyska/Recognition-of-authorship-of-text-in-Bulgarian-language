
	Пак тъй жадувана нощта се върна
	и с майчин шепот и милувки свежи
	съзва на отдих морните войници
	и жалбите им с кротък здрач замрежи.

	Заглъхна Удово, където много
	стоманни сили през деня кънтеха,
	снегът на север почерня безмълвно
	и сънищата звезден път поеха.

	И в схлупената, обгорена хижа —
	чер знак на лихата стихия бранна —
	ний двама с него пак укрихме свойта
	умора, в служба на дълга набрана.

	Но край огнището у нас отново
	припламна жаждата неутолима —
	да си възвърнем с виното и мрака
	това, що властно ни денят отнима.

	И загрубелите ръце не спряха
	да пълнят чашите — налей! наздраве! —
	додето яснолик възторг в сърца ни
	последен тъмен вопъл не сподави.

	Поде се сплетен разговор, когато
	отекват скъпи тайни гласовете
	и в всеки девствен въздъх на душата
	сълза от светла скръб проляна свети.

	Той спомни нявгашна любов в Женева,
	аз — своя бурен и отвъргнат полет,
	а после писахме… „мисли за мене“
	…„не спомняй нашата далечна пролет!“

	Когато той задряма, аз възлязох
	на хълма над стаените землянки
	и дълго слушах Вардар да нашепва
	на милосърдните среднощни сянки

	за тъмнините на нощта вековна,
	за бликналия ден в тоз край неволен
	и за настръхналата бъдна среща
	на двата вражи вихъра пред Солун…

	с. Д., февруари 1916 г.

