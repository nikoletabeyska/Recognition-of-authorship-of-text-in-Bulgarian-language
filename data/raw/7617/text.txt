
	Благодаря ти за голямото търпение
	и за голямото мълчание, Българийо!
	В прозорците на тъмните ти влакове
	душата ми се радваше на себе си…
	В прозорците живота ми приличаше
	на истински — приличаше на щастие!
	Но се разбиха в тъмното прозорците
	и вятъра ти ми разкъса дрехите.
	Студено ми е — приеми ме в своите
	обятия на селска Богородица!
	Не ме отблъсквай, моля те, изслушай ме
	и помогни ми да не лъжа повече!
	Не позволявай да умра —
	закриляй ме
	от страшната магия на красивите
	предмети и красивите подаръци…
	Усмихвай се на масата ми дървена —
	единствената маса на живота ми.
	Не позволявай да умра — завинаги
	да си запазя вярата в приятели…
	Закриляй ми усмивката — помагай ми
	да задържа до края добротата се!
	И извади ме от кръга на многото
	безименни жени — съпротивлявай се, —
	за да заплача пред една-единствена
	и майка тя да бъде на децата ми.
	Не позволявай да умра —
	закриляй ме
	от страшното приятелство на хората,
	които те изгубиха — показвай ми
	измамата на техните ласкателства, —
	не ме убивай с тяхното признание!
	Сближавай ме със болките си, вдигай ме
	с ръцете на внезапните си радости,
	аз ще докосна своите съзвездия —
	ще ги положа тихо пред нозете ти.
	И приеме ме — издържа ли дългото
	пътуване към тебе, съхранявай ме
	в унесените устни на децата си,
	за да живея — да живея истински!
	Не позволявай да умра —
	сближавай ме
	и отсега с дълбоките си корени,
	със корените плахи на цветята си,
	с дърветата си отсега сродявай ме,
	за да не мисля за смъртта — без никаква
	уплаха да се върна във земята си,
	да й прекрача прага с облекчение
	и да замлъкна в тихите обятия
	на майка ми!

	Благодаря ти за голямото търпение
	и за голямото мълчание, Българийо!

