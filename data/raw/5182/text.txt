
	След толкова години
	и скитане злочесто
	аз пак се жив завръщам
	във родното си место.

	И всичко пак намирам
	красиво, разцъфтяло;
	от мойте мили само
	следа не е остало.

	Пак тъй е планината
	величествена, дива
	и вятърът полюшва
	узреялата нива.

	И видя пак _Харманя_,
	де скачаше хорото,
	и черната къпина
	при входа на селото.

	Тя йоще трай, черней се
	въпреки времената,
	като тъга, зарасла
	дълбоко във душата.

	1883, Сопот

