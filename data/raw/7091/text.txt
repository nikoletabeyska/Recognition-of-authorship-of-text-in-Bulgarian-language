
	Смъртта? — ужасен призрак! В най-ранна възраст още,
	когато по-далеко от майчини си пазви
	света едва познавах, един безимен страх
	загнезден бе у мене; — а може би то беше
	страхът от нея само, в гърдите ми проникнал,
	из родна гръд изсмукан. По-късно аз разбрах
	началото и края на цялата човешка
	тревога под небето; — че също тъй пред нея
	трепереха и старци, отдавна своя дял
	отзели на земята, и млади в свидна пролет
	на крехката си младост…

				И в сънища понявга
	аз виждах тоя призрак: из тайния предел
	на ада скелет, идещ в нощ-черна плащеница,
	самата нощ, бих казал, наметната повихрил
	над плахата вселена; — с размахната коса
	по всички хоризонти, всемощна, безпощадна,
	на мълния подобна. Аз виждах този призрак,
	от своя мраз настръхнал и в тъмни небеса
	зловещо обрисуван, безмлъвно да размахва
	на времето крилата; — да хвърля мрачна сянка
	над суши и морета, понесъл се напред,
	в следите на живота.

				И аз разбирах вече
	началото и края на цялата човешка
	тревога под небето: — че крепости навред
	издигани аз гледах при бягството всеобщо
	от тоя грозен призрак; — все крепости високи,
	издигани с надежда зад техните стени
	без страх от смърт душата спокойно да почине.
	И крепост да издигне, натрупал гледах някой
	от трупове човешки градиво планини,
	помагайки, безумец, на същата оная,
	напразно, от която спасение сам дири.
	И крепост да намери, запалил друг свещта
	на добродетел кротка, ридаеше в тъмата,
	нещастник, пред вратите на брата си, когото
	еднакво неизбежно очаква пак смъртта.
	И тисящите още, най-пъстра върволица
	молепсани страхливци по всичките посоки
	на земната пустиня; и тисящите — чак
	до оня клет безумец, що мисли с шепа злато
	безсмъртие да купи; — най-пъстра върволица,
	до оня клет нещастник, що с крадения в мрак
	от чуждо гърло залък, излишен път зората
	сред живите посреща…

				Несретник безприютен,
	в тъма самси изгубен, да заглуша страхът
	обладал ми душата, аз гръдно викнах песен
	на горестна самотност — и ехото отвърна
	из пущинаци стръмни, където все без път
	след него се залутах. Но вместо да намеря
	там празник на живота, тържествен и безкраен,
	в лице смъртта погледнах: тя беше светлина
	на пролетното утро, отвеки съчетана
	с мъглата подранила на есенната вечер.
	Тя беше само поглед, чиято дълбина,
	загадъчно бездънна, сияе отразена
	над нази в небосвода. Тя бе едно велико
	мълчание сред всичко — сковало всеки ек
	по цялата вселена. Една мечта самотна,
	последила тревожно, от себе си пленена,
	виденията свои далеч от век на век.
	И наедно с диха и, на всеки миг вълшебно
	из хаосите никнат в плът сънищата нейни.
	И всеки миг умира тъй също някой свят,
	в плът неин сън облечен. И безначално — няма
	край нигде отбелязан стремлението нейно
	из пътя на безкрая…
				В тоз шеметен полет
	смъртта в лице погледнах, — душа на вековете,
	свръхсмисъл вековечна: погледнах я с цената
	на всеки страх от нея, с цената на страхът
	и смисъла в живота. И бягат пак тълпите
	пред майката велика, и кретам аз магесан
	от нея — и след нея — по своя земен път…

