	Майка му извика от прозореца:
	— Милачко, набери магданоз!
	А Милачко си направи оглушки. Та бива ли един ловец на слонове да бере магданоз? И струва ли си да слиза от „коня“, когато пътешествието започва?
	— Дий! — провикна се Милачко. — Дий!
	Препусна към долната оградка. Помисли си, че Сия ще пъкне с апаратчето, за да го снима за спомен.
	Но Сия не пъкна.
	— Лакомия! — рече си момчето. — Цяла сутрин яде` палачинки.
	Ловецът на слонове наведе глава. Мравунякът в нозете му гъмжеше от мравки, които нехаеха за неговото пътешествие.
	— Глупав мравуняк! — промърмори момчето. — Ще кажа на слона: „Разтури го.“
	— Кукуригу — обади се като на подбив Герчо, старият петел.
	— Гюл-гюл-гюр! — присмя се и Гюро, пуякът.
	Но ловецът се махна. Препусна към далечната страна Многослония.
	Многослония се намира в Африка. Пътят от село Трънки до джунглите се знае от двама: от Милачко и от приятеля му Яначко. Но днес Яначко не излезе на лов; лежи с превързана глава, защото падна от един боабаб, на който зрееха череши.
	Да стигнеш до Африка е лесно. Трудно е да излезеш от село. На пътя може куче да се случи, гъска да изсъска, пък и някой третокласник рошав да те срещне. Тогава… и „конят“ няма да те спаси, макар че лесковите пръчки са дваж по-добри от върбовите.
	Както и да е, Милачко прецапа реката и седна в къпинака да превърже раните си. Слънцето припече, припече и… далечната страна Многослония сама дойде при него…
	Ето го и слона Бимбо.
	— Яхни ме — каза Бимбо.
	Милачко подскочи, та… на гърба на слона. Хвана се за ушите му. Бимбо тръгна тромаво из село. Гъските се гмурнаха в менците на жените. Мурджо се напъха в крачола на своя стопанин. Рошльо, третокласникът, се скри под грахова шлюпка.
	А добрите селяни се стичаха отвред и славеха ловеца.
	— Бате Милачко, бате Милачко! — викаха дребосъците, излезли по ризки на улицата.
	Зададе се и Сия. Държи чиния с палачинки, подмазва се.
	— Искаш ли? — попита момичето.
	— Не искам! — отсече Милачко, макар че беше гладен като вълк.
	А слонът удари с хобот чинията. Пръсна я на триста парчета. Най-малко на триста…
	Сия заплака.
	— Така ти се пада! — рече Милачко и повече не я погледна.
	Слонът стъпи на мравуняка и мравешкият род изчезна от лицето на земята.
	— Кукуригу-у! Спри го, спри го! — извика Герчо.
	— Гюл-гюл-гюр! — обади се и Гюро. — Този слон е щур!
	Щур ли? Обиденият Бимбо духна петела и пуяка, та чак до перце ги опуха.
	Милачковата майка излезе на прага.
	— Готов ли е бобът? — попита от гърба на слона момчето. — Много съм гладен.
	— А ти набра ли магданоз?
	Слонът разбра, че Милачко е непослушен, сне го с хобот на земята и каза през бивните си:
	— Не те е срам! Да знаеш, че не съм твоят слон! Ще бъда на Яначко.
	И в тоя миг Милачко се събуди. Засрами се. Хукна към къщи — да набере магданоз, пък и да похапне, защото… на гладно слонове не се ловят.
