
	Последното писмо — неразпечатано
	не искам с мисъл даже да докосвам.
	Досещам се — от думите ще плача
	и като хала ще нахлуят в мен въпроси

	кога и как със леките си стъпки
	от нас си тръгна блудната любов,
	тъй, както във сърцата ни се вмъкна
	и пламна огнен в жилите, живот.

	Аз зная думите сега изписани
	от натежала с безразличие ръка.
	Ще ме убие в тях разголената истина,
	ще ме удави като придошла река.

	Така е по-добре! В затворен плик
	една надежда сгушена, мечтана,
	една любов със своя нежен лик
	…запечатана да си остане.

	Така писмото ти ще ми напомня
	за всички мигове, за нас прекрасни
	и сякаш то ще е едно от многото
	мънисто във огърлицата — щастие.

	За мен последната ти вест е смърт
	и да погледна във очите и не мога.
	Раздяла ме връхлита всеки път
	с едно написано последно „Сбогом!“

	Душата ми те моли за пощада.
	Спести ми моля болката, плача!
	Безкрайно дълго във живота страдах.
	Поредно „Сбогом“ как да понеса?!

