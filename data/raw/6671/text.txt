
	Много мъртви възкресила,
	ти пророка призови:
	„Призрака на Самуила*,
	в миг пред царя се яви!“
	[* Самуил — юдейски пророк. Бел. ред.]

	Сред облак чер излезе от земята,
	от плаща му избяга светлината.
	В очите от стъкло бе смърт стаена.
	Без капка кръв бе всяка черна вена.
	А костите му бяха оголели,
	без жили и без плът, мъртвешки бели.
	Излязоха от устни вцепенени
	словата глухи, ветрища пленени,
	и цар Саул* се строполи тогава.
	Светкавица дъба така сразява.
	[* Саул — първият цар на юдеите, помазан от пророк Самуил, с когото след разпра се разделил до неговата смърт. /Царства, първа книга, гл. 10-16/ Бел. ред.]

	„Кой сега от сън дълбок
	буди мъртвия пророк?
	Ти, Сауле? Гледай тук
	тоя вцепенен юмрук.
	Аз такъв съм, но след ден
	ти ще бъдеш като мен.
	Ще ви срещна там отвъд —
	и бащата, и синът,
	и в предсказания час
	свойта пръст ще смеся с вас.
	Вий ще легнете в калта
	със безчет стрели в гръдта,
	ще се вдигне мечът сам,
	за да те спаси от срам.
	Трон загубил и живот,
	с теб ще свърши твоят род.“

	1815

