
	Малкият град е отново раздвижен.
	По калдъръма
	чаткат
	копита
	Поручикът,
	млад и безгрижен,
	поздравява с гримаса честита.

	От трите балкона
	поласканите дами
	отвръщат с усмивка благоприлична.
	Преминава
	по техните 100 килограми
	тръпка патриотична.
	Долу става площадчето тясно,
	на ъгъла
	аптекарят, бръснарят и попът
	възхищават се гласно:
	„Колко силно юнаците тропат!“

	Гръмва марш…
	Всичко живо излиза:
	— Хей, бульо,
	снеми си чадъра, че пречи…

	Тичат
	циганчета по риза
	и стражарят ги псува отдалече.

	Слънцето
	зад баира се накланя,
	за да види този възторжен парад…

	Ликува целият град:

	„Войниците
	ги водят на баня!“

	1960

