
	Настъпи златно пладне
	и твоят чар огрея
	в дълбоката молитва
	на моята мечта,
	и твоят чар изпълни
	плътта на грешна фея
	и девствения поглед
	на нова красота!

	Последно откровение
	крила над мен разпери
	и брачната покривка
	на свойта плът раздра,
	заронената прелест
	по плаха гръд трепери,
	свенливо се разлива
	по пламнали бедра!

	Настъпи златно пладне
	и твоят чар огрея,
	ликуваща земята
	поднася своя дар:
	вълшебен грозд невидим
	над устните ни зрее,
	благоухае пламнал
	свещенният нектар!

