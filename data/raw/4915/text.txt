
	Днес бях на гарата. Безкрайний влак
	към бойното поле борци ще влачи —
	от тях се пука той… Гърди на всяк юнак
	цветя окичили. А долу изпращачи

	с разплакани очи, с приветен взор.
	А влакът цял гърми от шумна радост
	и кръшни смехове, и песни в хор…
	Ех, за беди не мисли буйна младост!

	На бой ли? Не, на сватба те отиват!
	В очите плам блещи, гърди туптят,
	от нетърпение сърца се свиват
	за път. O, дълго тука ги държат!

	Но знак се даде. Влакът запъхтява.
	Ура! Ура! — гръмовен, бурен вой!
	И музиката бойна загърмява:
	„Съюзници-разбойници!“ — O, боже мой,

	какъв възторг и потрес! Там вик, песни,
	тук — общ плач! Родино, едничка ти
	таквиз извикваш радости небесни
	и толкоз сълзи сладки и свети!

	13 януари 1916 г.

