	Хермес, богът на търговията, поискал да узнае, тачат ли го достатъчно хората. Как може да разбере това? Естествено, като влезе сред хората на изкуството, нали те са най-верни изразители на обществените мнения и настроения? Явил се под образа на човек в ателието на един скулптор. Посочил статуята на Зевс: „Колко струва?“
	— Една драхма.
	— А статуята на Хера?
	— Две драхми.
	— А статуята на Аполон?
	— Три драхми.
	— А статуята на Хермес?
	— Ако купиш коя да е статуя, нея ще ти я дам бакшиш.
	— Как така бакшиш?
	— Когато нямам съвсем дребни за връщане, нея давам.
	От яд Хермес загубил цвета на маската си и скулпторът познал кой е клиентът му.
	— Как смееш да слагаш такава обидна за един бог цена?
	— Ти, боже Хермесе — отвърнал скулпторът, — можеш да определяш качеството и цените на зехтина и маслините, на саздърмата и рибата, но не и да оценяваш изкуството.
	Оттогава нататък Хермес намразил хората на изкуството и помага само на ония, които са същевременно и търговци.
