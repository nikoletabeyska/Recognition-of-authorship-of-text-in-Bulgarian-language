	Оракулът предсказал на едни родители, че единственият им син ще загине в схватка с лъв. Как да не повярват на оракула, нали бил тогава главен идеолог на страната?
	Бащата взел мерки: по всички външни и вътрешни стени на жилището им били нарисувани лъвове в различни големини и ракурси, с мишени по различни части на лъвското тяло. Над рисунките пишело: „Лъвът — враг на човека!“, „Долу лъвът!“, „Изтребвай лъва денонощно!“…
	Още от дете синът по цял ден стрелял срещу различни нарисувани лъвове, стараейки се стрелата му да попада точно в средата на мишената. Толкова много стрелби извършил, че когато станал пълнолетен го пуснали без страх — изключено било да пострада от лъв. Когато се срещнал с истински лъв, той му се видял нищо работа, просто една релефна рисунка. Младежът опнал стрелата, боцнал лъва по кожата. Лъвът се разярил, скочил срещу противника си и го разкъсал.
