
	Чудовище си ти, чудовищно дете
	на престъплението и позора,
	но дебном тебе са родили те,
	далеко и на сатана от взора:
	родили гнъс и срам! При твоя вид
	тях ужас ги превръща в камен зид.

	Чудовище за гнъс, обзидано в тъми,
	притиснало гърдите на земята:
	земята те безчувствена кърми
	с дванайсетте отрови на змията.
	И ти растеш, но не старееш ти:
	далеч над тебе времето лети.

	Чудовище за срам, безименно… И вход,
	и път и вход към тебе дали има,
	загадка е под тоя небосвод,
	нито загатната, нито решима.
	Не виждаш лъч, не чуеш звук отвън,
	и пак за тях копнееш в тежък сън.

	Чудовище си ти, но колко бих желал
	при тебе да проникна в тъмнината,
	и как сърдечно бих те приласкал,
	о жива плът и дух на самотата!
	И как блажено ще гориш тогаз,
	и как се бих при тебе стоплил аз!

