

	На Л.


	Ти вече си старица и вдовица.
	Покрил е сняг и моята глава.
	Умрели са плът, пориви, зеници,
	в които пламват плътските искрици.
	Плътта умря. Духът я наджива.

	И този дух те връща още млада —
	изящна още, още с лик красив,
	дори високомерна и с това, да
	не страда, че момче по нея страда —
	момче, що може да й бъде син.

	Ах, колко се измъчваше момчето!
	Как лакомо към всеки твой разкош
	поглеждаше — към онова, което
	не можейки да види и на светло,
	на тъмно виждаше в съня си всяка нощ…

	… Сега е светло. Само светло вече…
	Косите изсветляха. И денят
	предълъг стана. В тази светла вечер
	и двамата светлеем — светли, веччни
	във свойта най-последна светлина.

	Като икони сме. Нощта е лунна.
	И нищо, че — добър или пък лош —
	го няма вече третият между ни,
	ръката ти днес само бих целунал,
	прекръствайки и двама. Лека нощ!

	24.04.1991 г.

