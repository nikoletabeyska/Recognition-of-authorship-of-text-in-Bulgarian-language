
	Ний бяхме две деца; но ей години
	изминаха: — ний бяхме две деца.
	И пролет увенчала бе глави ни
	с цветята си. И нашите сърца
	ликуваха, от нея съчетани.
	За рожбата ни тя в живота нов
	прошепна име. Две души избрани —
	злочеста рожба: нашата любов.

	Ний бяхме две деца възрадвани безумно
	от рожбата на нашите души.
	Понесохме я ний тогава шумно
	в света. Но зноя летен изсуши
	венците ни, а вятъра наесен
	обрули и последното листце…
	Последен знак… Товара, мил понесен,
	немил остана в моите ръце…

	Години дълъг ред — и вред отрова,
	че аз не те намирам. Зле видял,
	еднъж ли с радост спрях, та в мъка нова
	да тръгна пак! И тъмен потъмнял,
	наоколо от пътища нашарен,
	простора се открива. Прах, мъгли
	къде са те прикрили! Претоварен,
	й кого товара свой ща раздели!

