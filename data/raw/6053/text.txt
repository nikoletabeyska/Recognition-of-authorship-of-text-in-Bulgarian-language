
	Снегът е бял като възглавница,
	и чист, и светъл е като невинност,
	луната като жълта раница,
	звездите — чаша бяло вино.

	Аз искам с виното им ледено
	за първи път да се опаря,
	луната още недогледала
	на своя гръб да натоваря.

	Аз искам огъня на устните
	в снега нестоплян да удавя,
	кристалите от твърдост вкусните,
	под зъбите си да поставя.

	Аз искам да изтръпна цялата —
	на зимата да заприличам.
	Да бъда зимата. Ала сърцето ми
	да си остане на момиче.

