
	Да позова? — Ти нямаш име,
	ти, светла и безсънна скръб!
	Към тебе водят ли, кажи ми,
	просторите неутешими
	и лунният чугунен сърп?

	И тия рътлини, заболи
	в мъглите ледени чела,
	и тия равнини, где голи
	треперят белите тополи,
	и зъзнат немилите села —

	към тях ли моя друм извива
	и с тях ли, в заника, сама
	душата ми за миг се слива
	и безпокойна се опива
	от нова радост: у дома!



	ЕТО старите стрехи надвесени,
	гдето родната песен трепти,
	и водите тревожно понесени
	под шумът на вихрушките есенни,
	сред които пристигаш и ти.

	Где са дните — о, дни непробудени! —
	где са простите чисти сърца?
	От прозорците гледат учудени
	— изумени, сломени, отрудени —
	полинелите в нужди лица.

	И пред тия стени, в запуснение
	гдето плаче безсънна тъма,
	навестен от печални видения,
	след безплодни молитви и бдения,
	ти ли спираш най-сетне дома?



	БАЩИНАТА къща, и все същия
	друм извива за дома,
	сухата поза прегръща я
	и приспива все тъй сам-сама.

	Огън вътре са отдавна стъкнали
	и те чакат може би сега;
	прозорчета, очи помръкнали,
	дебнат — откога?

	Всички тайни тръпнат неразказани
	в будното сърце,
	и сред мрака вече са изрязани
	две протегнати ръце.



	ТИ — хляб и сол, ти — хляб и сол и вино
	за родната земя,
	с това сърце, и чисто, и невинно,
	към тебе се стремя.

	Минаха дни, минаха дни-години
	в чужбина без следа,
	и глас дочух: към роден дом води ме,
	вечерница-звезда!

	И тръгнах пак, и в път съм пак отколе
	с измамите самин,
	но в път ме стигна черната неволя
	и ето — блуден син —

	към — тебе са ръцете ми прострени
	и кръв по тях личи,
	и в извори от сълзи изгорени
	са моите очи.

	О, погледни! — ти би видял тогава,
	сред сънния покой,
	че моли сам, за прошка и забрава,
	синът ти, татко мой!



	НАПУСТО ще питаш: тъмнее пред мене.
	— А думите, мрежа за волния дух,
	сред улици шумни отвени! —
	аз тях не дочух.

	Аз тях не дочух, и под чуждата стряха,
	цветята на вечния грях
	за мене печална утеха те бяха:
	аз тях не видях.

	Аз тях не видях, и сред грохота вечен
	на сивия каменен град
	напусто се взирах, за всички далечен,
	не срещнах там брат.

	Не срещнах там брат, и щом бавно затрака
	дъждът по вратите в нощта,
	аз тръгнах отново да диря сред мрака
	Родина в света.



	И ЕТО ме изпълнен пак с любов,
	и ето ме, Родино, пак готов
	чело да сложа в твоето подножие,
	да те посрещна като спомен скъп
	и да приема твойта свята скръб
	като награда, като милост божия.

	Та в оня час, когато пак на път
	неверна мисъл ще гнети духът
	и ще нашепва тъмни предсказания,
	утеха да ми бъде по света,
	като светилник грейнал сред нощта,
	Родино моя, твоето страдание.

