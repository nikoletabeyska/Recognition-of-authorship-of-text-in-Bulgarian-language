

	Б. Пеневу

	Спят вечните води, безбрежните води — бездънни,
	но в тях се не оглеждат небесата звездни,
		и бродим ний наоколо безсънни,
		и тръпнем пред безмълвните им бездни.

	Спят вечните води, бездънните води — безбрежни,
	над тях се не навеждат хоризонти мрачни…
		И впиваме ний поглед безнадеждни,
		и тръпнем пред догадките си здрачни.

	Предвечните води, всевечните води — кристални,
	бездънни и безбрежни, призивно прохладни…
		Но страх ни е да пием, нас — страдални,
		безсънни, безнадеждни, знойно жадни.

