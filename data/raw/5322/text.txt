
	Когато след пир полунощен самотен,
	на зиг-заг се връщаш дома
	И киска се вихър над жребий сиротен
	И плаче безлунна тъма,
	побързай, побързай, на спиртника прашен
	тури тенекийно джезве —
	на винени пари под пристъпа страшен,
	свари си горчиво кафе.

	Отвориш ли тръпнейки плика и цветен
	И лъхне ли дъх мразовит,
	опит от тъгата на поздрава сетен,
	не гледай тъй блед и убит
	изтрий от сърце си мечтите парфюмни
	за черни очи кадифе
	под тъмната стряха на мисли безумни —
	свари си горчиво кафе.

	А привечер зимна в безлистните клони
	щом стене фъртуната зла,
	И зимният вихър се киска поклони
	през мътните бледи стъкла
	с коси заснежени младежкия спомен
	отдай на аутодафе
	И бавно на малкия спиртник поломен
	свари си горчиво кафе.

