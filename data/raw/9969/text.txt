
	Вечерта припада, пръска ситен дъжд —
	премръзнал, ветровит, бездомен.
	По сградите, край този кръстопът,
	една след друга — лампите, реклами
	присветват, а отсреща — светофарът
	намига като уличен гамен.
	Прегърбени от вкисналия ден
	и мокрите чадъри бързат хора.
	Изкаляният и премръзнал автобус
	с погнуса ги повърна на паважа.
	Бездомникът, отдавна вече пиян
	на спирката ги среща със усмивка.
	А аз не бързам, нямам и чадър.
	Дано бездомникът да се смили накрая.
	Да ме подхване кротко под ръка
	И ме отведе на топло в свойта къща.

