	Веднъж Марийка се разболя. Болеше я главата. Цял ден лежи в къщи — не поглежда дори през прозореца. Дълго лежа тя. Стана й мъчно за дърветата, за жълтите лалета и шарените пеперуди и заплака. А отгоре, отвисоко, я забеляза слънцето — слънцето, което вижда всичко. Застана то до прозореца и потропа.
	— Кой хлопа?
	— Аз — отговори слънцето.
	— Какво желаеш?
	— Пусни ме при тебе.
	— Защо?
	— Да си поприказваме. Отвори прозореца!
	— Мама ще ми се скара.
	— Няма. Аз я питах.
	Бутна слънцето прозореца и влезе в стаята, разпиля се, заблестя. Седна на възглавницата до главата на Марийка и започна да се смее от радост.
	— Какво ще ми кажеш? — запита го тя.
	— Дай да ти погаля косичката.
	— Ще ме опариш.
	— Не се плаши.
	И слънцето погали косичката й.
	— Сега по бузичките.
	И погали бузичките. А Марийка го пита:
	— Какво ще ми разправиш?
	Слънцето стана сериозно и каза:
	— Цветята ми са сърдити.
	— Истина ли?
	— Да. И пеперудите ми са сърдити.
	— Защо?
	— Казват, че не съм искал да те излекувам.
	— Нима ти можеш да ме излекуваш?
	— Разбира се.
	— Как?
	— Това е тъй просто. Пускай ме всеки ден да влизам при тебе през прозореца. И аз ще ти разкажа приказки, които научих през време на моите далечни пътешествия.
	— Но ако не ме излекуваш?
	— Тогава никога вече няма да изгрявам.
	И слънцето започна да й разказва чудни приказки, а Марийка притвори дългите си клепки и заслуша. Разказваше слънцето за сините планини и бурните морета, за хората и животните, с които е разговаряло из своя път…
	Марийка заспа. Дълго спа. А когато се събуди, беше вече здрава. Вън цветята и пеперудите шумяха. Шумяха и казваха:
	— Слава на слънцето! Слава на слънцето! То излекува нашата Марийка! Слава!
