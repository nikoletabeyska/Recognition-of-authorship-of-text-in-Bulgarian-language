
	След нищо, празно като къща,
	в която огън не е пален от години,
	той вече знае, че сега ще се завръща,
	а аз си знам, че вече зная името
	на другото, което цял живот съм чакала
	и винаги си знаех — ще го срещна.
	Стъписах се и после се разплаках,
	и после си простих за всички грешки,
	и после му разказах за голямото
	очакване, което си е струвало.
	След толкова години дълго нямане,
	след липсата на смях и боледуване
	сега го галя по душата ничия
	и моя вече, а пък аз я искам.
	И се кълна — така ще го обичам,
	че сигурно за луда ще ме мисли
	или изобщо няма да повярва.
	Е, да не вярва, аз така го мога.
	Довял ме е един последен вятър
	и нека да му бъда огън,
	и нека съм му думата, която
	за цял живот не е успял да каже.
	Сега зачевам късното си лято,
	а после… цяла вечност ще го раждам.

