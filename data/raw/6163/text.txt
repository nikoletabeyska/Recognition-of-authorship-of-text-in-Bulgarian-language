
	Врагът отстъпи, млъкнаха гърмежи,
	димът вечерний ветрец разпиле,
	очите морни сладък сън замрежи
	и пак утихна бойното поле.

	И той задряма в миг и засънува,
	на свойта пушка наклонил глава,
	и стори му се, майка си че чува,
	че му нашепва сладостни слова:

	— Не бой се, сине мой, от враговете,
	макар и в боя ти да паднеш пръв —
	за отмъщенье роден край зове те
	пет века ръсен със невинна кръв.

	Ако загинеш — загини достоен,
	ако се върнеш, знай, че цял народ
	ще слави вечно своя верен воин,
	за него сложил своя млад живот!

	Тя пак замлъкна. Той простря десница
	да я прегърне — но за миг откри
	очи — в небето грееше денница
	и сипвахасе румени зари.

	Тръбите пак тревога затръбиха…
	И стана бодър, и в ужасний бой
	падна на устни със усмивка тиха,
	тъй както пада всеки смел герой.

