	Когато влезе в стаята да затвори прозорците, ние още лежахме в леглото и аз веднага разбрах, че не му е добре. Целият трепереше, лицето му беше бледо, ходеше бавно, сякаш всяко движение му причинява болка.
	— Какво ти е, Schatz*?
	[* Скъпи (нем.).]
	— Боли ме главата.
	— По-добре си легни.
	— Не, добре съм.
	— Легни си. Щом се облека, ще дойда при тебе.
	Но когато слязох долу, деветгодишният ми син седеше облечен до камината и изглеждаше много болен и нещастен. Пипнах челото му и разбрах, че има треска.
	— Легни си — казах, — болен си.
	— Нищо ми няма — отвърна той.
	Докторът дойде и премери температурата на момчето.
	— Колко е? — попитах аз.
	— Сто и две.
	Докторът остави три вида лекарства в разноцветни капсули и даде указания как да се вземат. Едното беше за температурата, второто разслабително и третото за намаляване на киселинността. Бацилите на инфлуенцата виреят само в кисела среда, поясни докторът. Той, изглежда, знаеше всичко за инфлуенцата и каза, че нямало място за безпокойство, ако температурата не се качи над сто и четири градуса. Простудната епидемия била лека и нямало опасност, стига да се избегнела пневмония.
	Върнах се в стаята, записах температурата и отбелязах часовете, в които трябваше да се вземат хапчетата.
	— Искаш ли да ти почета?
	— Добре. Щом искаш — каза момчето.
	Лицето му беше много бледо и под очите си имаше тъмни кръгове. Лежеше съвсем неподвижно в леглото, безучастно към онова, което се вършеше около него.
	Зачетох на глас „Разкази за пиратите“ от Хауърд Пайл, но видях, че не слуша.
	— Как се чувствуваш, Schatz? — попитах го аз.
	— Засега все така — каза той.
	Седях до края на леглото, четях на себе си и чаках да стане време за второто хапче. Естествено беше да заспи, но когато откъснах очи от книгата, видях го да гледа някак много странно крака на леглото.
	— Защо не се опиташ да заспиш? Ще те събудя за лекарството.
	— По-добре е да съм буден. След малко той каза: — Ако ти е неприятно, не стой тука, татко.
	— Не ми е неприятно.
	— Искам да кажа, не стой, ако после ще ти бъде неприятно.
	Помислих, че може би бълнува и след като в единадесет часа му дадох предписаните лекарства, излязох от стаята.
	Денят бе ясен и студен навалилата суграшица бе замръзнала и голите дървета, нарязаните храсти, тревата и голата земя изглеждаха като лакирани. Взех младия ирландски сетър и тръгнах да се поразходя по пътя и край замръзналата рекичка, но по гладката повърхност не можеше нито да се стои, нито да се върви; моето червено куче се хлъзгаше, а аз на два пъти здравата се изтърсих, като единия път изпуснах пушката си и трябваше да я гоня по леда.
	Изпод високия глинест бряг, с провиснали над реката шубраци, дигнахме ято пъдпъдъци и аз убих два, преди ятото да изчезне от погледа ми зад брега. Част от ятото накаца по дърветата, но повечето птици се изпокриха в гъсталака и за да се вдигнат отново, трябваше няколко пъти да скачам върху заледените купища храсти. Пъдпъдъците излитаха, когато аз все още несигурно се крепях върху пружиниращия заледен шубрак и ми беше трудно да стрелям, но убих още два, пет не улучих и си тръгнах доволен, че съм открил ятото толкова близо до къщи, щастлив, че остана достатъчно лов и за друг ден.
	В къщи ми казаха, че момчето отказало да пусне когото и да било в стаята.
	— Не влизайте — казало то. — Не искам и вие да се заразите.
	Влязох при него и го намерих в същото положение, с бледо лице и страни, зачервени от треската, впило поглед в крака на леглото.
	Премерих му температурата.
	— Колко е?
	— Около сто — казах аз. Беше сто и две и четири десети.
	— А беше сто и две — каза то.
	— Кой ти каза?
	— Докторът.
	— Температурата не е висока — успокоих го. — Няма защо да се тревожиш.
	— Не се тревожа — отвърна то. — Но не мога и да не мисля.
	— А ти не мисли — казах аз. — Почивай си.
	— Почивам си — каза то, като гледаше право пред себе си. Явно някаква мисъл го измъчваше.
	— Вземи лекарството и пийни вода.
	— Мислиш ли, че ще помогне?
	— Разбира се, че ще помогне.
	Аз седнах до кревата, отворих книгата за пиратите и започнах да чета, но спрях, защото то не слушаше.
	— Според тебе в колко часа ще умра? — попита то.
	— Какво?
	— Колко още ми остава да живея?
	— Що за глупост. Ти няма да умреш.
	— Не. Ще умра. Чух, като каза сто и два градуса.
	— Никой не умира от сто и два градуса температура. Не говори глупости.
	— Знам, че умират. Във Франция децата от училището ми казаха, че човек умира при четиридесет и четири градуса. Аз имам сто и два.
	То цял ден беше чакало да умре, от девет часа сутринта.
	— Бедно момче — казах аз. — Мое бедно момче. Това е също като с милите и километрите. Няма да умреш. Този термометър е различен. На оня термометър нормалната температура е тридесет и седем. На този тя е деветдесет и осем.
	— Сигурен ли си?
	— Напълно — казах аз. — Също като милите и километрите. Когато карахме със седемдесет мили в час, нали знаеш на колко километра се равнява това.
	— А! — каза то.
	И още дълго продължи да гледа втренчено в крака на леглото. Най-после напрежението му премина, но на следващия ден се чувствуваше разкиснато и лесно плачеше и за най-дребните неща.
