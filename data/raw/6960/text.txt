
	Огря луната сребролика
	в дълбока полунощна вис,
	потръпва тъмна трепетлика,
	потръпва бледен всеки лист.

	Потръпват, шъпнат будни вейки,
	шуми невидим хоровод,
	потръпва, пита ме полека
	скръбта на цял един живот.

	Къде е златната царкиня
	на твоя детски чуден лес,
	шума на езерото синьо
	и първия ни взор злочест?

	Спомни си първата ни дрямка,
	съня и шепота ни глух,
	попитай мойта бледна сянка
	чие сърце почива тук.

	Заспива тъмна трепетлика,
	безмълвно тръпне всеки лист,
	сълза от лунен поглед блика
	и гасне в полунощна вис.

