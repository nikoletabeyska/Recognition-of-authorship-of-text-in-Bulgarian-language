	Едно време имало троица глупаци. Те тръгнали по печалба. Вървели, вървели три дни и три нощи. Намерили на пътя една тиква. Събрали се над нея, па се чудят и се маят:
	— Бре, що ли е това, нане?
	— Трябва да е нещо за ручане!
	— Ка-ще да е за ручане… То е за игране, за търкаляне…
	— А, сетих се, това е камилско яйце. Хайде да го измътим.
	И захванали тримата глупаци да клечат на яйцето един подир друг, да клечат — да го измътят.
	Мястото било стръмно и не знам как, тиквата се изтърколила, та тука, та тамо, та блъс — в един храст.
	Из храста изскочил заек, свил уши, вдигнал опашка и побягнал.
	— Камилче, камилче!… Измъти се! — завикали тримата глупаци и хукнали подир заека да го гонят, да го хванат.
	Било поле — свършило се. Свил заекът в гората, свили простаците по него.
	Гората била гъста и заекът се скрил.
	— Ха сега де! Какво да правим? — казал най-умният. — Да се върнем, да вземем секирите, па да дойдем да сечем, да отсечем гората, да хванем камилчето.
	Речено-сторено.
	Върнали се тримата глупаци, взели секирите си, наточили ги хубаво и тръгнали да секат гората.
	— Както съм наточил секирата, веднъж да замахна, сто дървета ще отсека — похвалил се единият.
	— А пък аз, както съм наточил моята… веднъж да замахна, половин гора ще падне! — казал вторият.
	— Е-хе — присмял им се третият, — пък аз моята да повдигна и цялата гора ще падне…
	Препирали се, препирали се, докато се скарали. Насреща им иде един поп с кобила и жребче.
	— Защо се карате, юнаци?
	— Те — за това и това. Молим ти се, дядо попе, присъди чия секира е по-остра.
	— Добре — рекъл попът, — дайте секирите да ги турим в дисагите, па да препусна кобилата. Чиято секира най-напред просече дисагите, тя е най-остра.
	Събрали тримата простаци секирите, турили ги на попа в дисагите с острието нагоре, той препуснал кобилата и ги отнесъл.
	Като разбрали тримата простаци каква е работата, хванали на попа жребчето и рекли:
	— Чакай, сваляйте си, братя, дрехите — да го натоварим, да го натоварим, та жилите му да се изкинат.
	Тримата глупаци се съблекли, натоварили всичките си дрехи на жребчето и го ударили с една пръчка… То подскочило веднъж-дваж и избягало с дрехите.
	— Ха, видите ли как му се вдигат задните крака — изкинаха му се жилите!…
	Трьгнали тримата глупаци голи като соколи. Къде да идат, какво да правят?!…
	Стигнали до една планина. Зад нея захождало слънцето и позлатявало с лъчите си едно малко облаче над самия връх.
	— Гледайте, гледайте — парче злато над планината! — Отде ли се е зело?…
	— От небето трябва да е… Чувал съм от баба, че на баба й баба й казвала на баба й…
	— Що бре?…
	— Че небето е пълно със злато…
	— Така ли?…
	— Така…
	— Тогава да се качим на планината — рекъл най-умният, — да пробием в небето дупка, да източим златото.
	Речено-сторено.
	Вдигнали се тримата простаци, голи като соколи, та павръх планината.
	Ала небето било високо и непостижимо. Спали, треперяли през нощта, на другия ден станали, гледат — около планината бяла гъста мъгла, нищо се не види…
	— Бре, що ли е това?…
	— Това е прясно сирене за ручане.
	— Това не е прясно сирене за ручане, ами е бял памук за търкаляне.
	— Хайде да се тьрколим у него, да се стоплим!
	— Хайде!
	Тримата глупаци наскачали в дола и се изтрепали.
