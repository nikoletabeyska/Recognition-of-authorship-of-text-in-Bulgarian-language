
	Двама сме будни в колата —
	само шофьорът и аз.
	Другите върху седлата
	дремят и „хъркат на глас“.

	Аз съм от всички най-малък
	(не съм служил дори!),
	лесно ме сън не поваля,
	буден ще чакам зори…

	Стиснал кормилото яко,
	кара шофьорът Иван.
	Харен е той. И добряк е.
	Вечно бъбрив и засмян.

	Той със насмешка ми дума:
	„Ти ми се пишеш юнак,
	ала щом свирнат куршуми,
	как ще удариш на бяг!“

	После надълго се хвали:
	„зар на завоите“ бил,
	целият фронт обикалял,
	много ранени спасил…

	В минни полета минавал
	даже малко пиян.
	Тук по гласа го познавам,
	лъже шофьорът Иван.

	Да, но нощта я изкарахме,
	без да помислим за сън.
	Ставайте вече, другари!
	Развиделява се вън.

	1945

