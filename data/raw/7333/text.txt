
	Напразно се нервираш, братко мой,
	че спекулата взима пак размери —
	не съм виновен аз, ни ти, ни той,
	а бандата крадци и кожодери.

	И Стамболийски някакъв преврат
	ще прави уж, за да премахне злото —
	а ето ти сега, че в резултат
	покачи се цената на житото.

	Решил човека да създава ред,
	като открие бой на градовете —
	и щяло тъй да тръгне кат по мед,
	храна, дърва и дрехи — колко щете.

	Загазил си ми, Сандо, тук хептен!
	Шега не става с градове и хора —
	и страх ме е, че в някой близък ден
	ще ми осъмнеш, братко, пак в затвора.

