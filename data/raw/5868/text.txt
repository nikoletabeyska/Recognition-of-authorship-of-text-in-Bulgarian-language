
	Животът всеки ден ни поучава:
	човек не бива да се огорчава.
	Светът е оцелял,
	защото е търпял…

	Безшумно. Кротко. Умната. Полека.
	Ще си поправиш всякъде пътека.
	Светът е оцелял,
	защото е мълчал…

	Дано те хване атеросклероза,
	за да забравиш делничната проза.
	Светът е оцелял,
	защото е мижал.

	От всички разпри и конфликти бягай!
	Не на сърцето! В джеба само слагай!
	Светът е оцелял,
	защото е бозал.

	Което в крайна сметка означава:
	човек не бива да се огорчава!
	Светът е оцелял,
	а колко е живял?

	1972

