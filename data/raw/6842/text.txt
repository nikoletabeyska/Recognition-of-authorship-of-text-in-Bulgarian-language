
	В душата не поглеждай,
	видения крайбрежни
	из сънища дълбоки
	беседват със нощта!
	Упойний стрък е тежък
	за твойте пръсти нежни,
	ти свий за нас венеца
	от полските цветя!

	В душата не поглеждай,
	цветът на пролет ранна
	за лятна жар, за есен
	и зима — да не знай,
	той чисто да ухае
	в молитвата си странна,
	мечтите да събужда
	в задрямал звезден рай!

	В душата не поглеждай,
	видения крайбрежни
	чертаят твойто име
	край гибелна река,
	ти към мечтите будни
	отправяй стъпка нежна,
	срещни ги с вик безумен
	и с полски стрък в ръка!

