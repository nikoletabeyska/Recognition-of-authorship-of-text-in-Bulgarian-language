
	Със силата на пролетна магия
	връхлита ме нечакана тъга
	и няма как, Родино, да прикрия
	сълзите си по свидната земя.
	Огньовете ти стари още пазя
	във дъното на своята душа,
	те карат ме да любя и да мразя,
	със гордост тебе майка да зова.

	И песните хайдушки още пея —
	те символ са на нашата съдба…
	Във твойта героична епопея
	блести едничка дума: свобода.

	Българийо, тъй пламенна и мила,
	завинаги ще палиш в мен кръвта…
	Със никоя не бих те аз сменила,
	към теб ме връща винаги света.

