	„Ей, кукувичке, я кажи —
	пчелата почна да жужи, —
	защо през всички пролети чудесни
	здрависваш ни с едни и същи песни?
	Нима не знаеш, че сме зажаднели
	да ни приветстваш с нови чудни трели?
	От майсторите се учи!“

	„Ах, мила моя, не бръмчи!
	Нима светът от старата пчела
	очаква нови някакви дела!
	Когато смесваш восък с мед,
	променяш ли традиция и ред?
	Без тия шестоъгълничета веднъж поне
	строила ли си питки? Не!
	От нов напев гласът ми ще пострада,
	пък аз съм толкоз хубава и млада!…“

	„Трудът и песента — пчеличката отвръща —
	не слагай на везна една и съща!

	Доброто нека е навред благословено:
	трудът ми да е спорен, гласът ти — вдъхновен.
	Което е за полза — да бъде неизменно,
	което — за наслада, променяй всеки ден!“
