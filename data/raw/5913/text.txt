	Едно време на божия свят съществували много народи. Едва смогвала историята да ги регистрира в аналите си.
	Тези народи, естествено, имали свои съседи. Дали заради земите им, или заради жените им, полакомявал се някой алчен техен съсед, обявявал им война и ако бивал по-силен или по-коварен техен съсед, заробвал ги.
	Дали поради плача на жените им, съжалил ги друг техен съсед, обявявал война на похитителите им, освобождавал ги.
	И така, един народ ги заграбва, друг народ ги освобождавал, докато от тия народи най-сетне и папер (влакънце), в смисъл на помен, не е останало.
	И понеже въпросните народи не са си създали поети, за да оставят песни своевременно, сега даже и не можем да кажем кои са били те.
