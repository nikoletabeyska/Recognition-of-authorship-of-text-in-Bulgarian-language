
	Замъчи ме житейската съблазън
	да следвам криминална мода —
	застрелях се с револвер празен
	и тръгнах да се поразходя.

	По стълбите хазайката ме зърна
	и скимна ми да я измамя:
	„Убиха го“ — казах, а тя отвърна:
	„Убитите са само двама“…

	На ъгъла стояха две хлапета,
	в съвременна игра заети.
	Едното понахлупи си каскета
	и кресна: „Горе, бре, ръцете!“

	Погалих ги със поглед благ и топъл
	и мислех: бъдеще ги чака!
	Но ето в тоя миг отчаян вопъл
	процепи рязко полумрака.

	Аха!… Убийство пак… не заслужава:
	най-скучно някого там колят,
	а вечерта е, знаете, такава
	приятна, мека — сякаш пролет…

	Но скучно е. От скука се не диша.
	От скитането ми додея.
	Прочетох с мъка няколко афиша
	и: ето ме на юбилея.

	Ала каква бе таз постъпка мерзка,
	шега трагична и измамна?
	Сред глъхналата ложа министерска
	бенгалски огън, гледам, пламна.
	Добре! Разбирам: и това е драма!
	Но ред не спазваме бе, брате.
	Я дайте ни поне една програма
	за тия пусти атентати.

