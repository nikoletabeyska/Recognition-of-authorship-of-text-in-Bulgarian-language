
	Внезапно разклонили мъжки вени
	и вдигнали широки рамене,
	красиви и все още несмутени
	от тихо женско „да“ и тежко „не“,

	превръщате с ръцете си изкусни
	един велосипед във две крила.
	Неволно ли докоснете ни с устни,
	изчезвате. Не чакате „ела“,

	отново ваши стъпки се преплитат
	със нежните ни стъпки по брега.
	Пред нас животът, сочен като пита,
	дъхти на мед, непипван досега.

	А някъде и дене ме сънува,
	жадува ме, прозрачна като мед,
	във стихове ме търси и рисува
	един усмихнат, влюбен в мен поет.

	И счупя ли със свойта обич бяла
	на детството си приказния храм,
	аз своя път със неговия сляла,
	най-светлата си песен ще създам!

