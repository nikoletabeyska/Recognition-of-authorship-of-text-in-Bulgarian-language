	{img:rodari-nebeto-40.png}

	Мой малки приятелю, който риташ с крачка,
	когато те будя, и хъркаш така,
	сякаш спиш и сънуваш,
	а след туй се преструваш,
	че коремче боли те и много си зле,
	чуй сега списъка на всички крале,
	които съгласно безбройни предания
	са владели великата страна Мързелания:
	Техният род
	започвал от
	Мързелон Първи, прочут със това,
	че се будел едва,
	когато идвал часът за спане
	(преди това — не!),
	и затуй носел прякора Мързелон „Сънливеца“
	След него царувал Мързелон „Ленивеца“,
	а подир него — Мързелон Трети,
	представян легнал във всички портрети.
	След туй — пак от кревата —
	царувал в страната
	Мързелон Четвърти, наречен „Възглавката“,
	който взел за жена Мария „Прозявката“
	и имал от нея дванайсет прозявчета
	с по четири будилника на нощните шкафчета.
	Наследник на трона и пръв сънльо от всички
	бил избран Мързелон „Затвори очички“,
	който дори като водел война
	със съседна страна,
	през цялото време
	предпочитал да дреме
	и оставял маршалите и генералите
	да губят битките и раздават медалите.
	След него следвал Мързелон Шести,
	наричан „Възлез ти!“,
	защото от мързел
	изобщо не бързал
	да възлиза на трона,
	и щом възцарил се, предал власт и корона
	на брат си, наречен впоследствие
	Мързелон Седми с прякор „Сънното Бедствие“,
	Последвали Осми, Девети, Десети —
	отбор мързелоновци и сънливци заклети —
	до Единайстия,
	с който тази династия
	най-сетне завършила. Така че и ти,
	мой-малки приятелю, който вече почти
	си напълно събуден, изритай юргана
	и извикай на татко си със скок до тавана:
	— Аз се правя, че хъркам, но само за смях,
	и не съм Мързелон, ни роднина със тях!

	{img:rodari-nebeto-41.png}
	{img:rodari-nebeto-42.png}
