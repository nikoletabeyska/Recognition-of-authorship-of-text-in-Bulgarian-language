
	Среднощен вихър — сякаш някой се оплаква.
	В прозореца дъждовни капки, като пръсти,
	припряно трескави потракват. Не очаква
	душата никого — и сепната се кръсти,
	робиня суеверна на безверен ум.
	Среднощен вихър; пръскат капки: тъмен шум…
	Трепери ли от студ в пустинята безкрайна
	самата пустота? Из хаосни простори
	едно страдание, една велика тайна
	на моята душа говори.

	Затрупана е в гробовете с пръст грамади
	живяла нявга мощ: затрупани отдоле
	покоя си заслужилите — стари, млади —
	без радост и печал, от вчера и отколе,
	почиват изнемогнали под своя кръст.
	Затрупани са те с грамади тежка пръст.
	А съкрушено — на пустинята безкрайна
	из дихащите мраз продънени раздоли —
	едно страдание, една велика тайна
	на моята душа се моли…

	Да бе на самощастие предвечно слънце,
	тя би помръкнала и горко заридала;
	да беше на утеха плът, до сетно зрънце
	тя с драгост би се раздробила и раздала:
	— Кому, душа — ? Душата ми навън се рве.
	Там на страданието тайната зове.
	— Плачи, душа — ! Душата ми се нямо кръсти.
	Сама безпомощна, вън някой я очаква…
	Треперят по стъклата вкоченени пръсти —
	и безнадеждно страден, някой се оплаква.

