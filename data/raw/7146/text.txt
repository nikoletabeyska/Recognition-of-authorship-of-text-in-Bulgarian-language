
	Нощта се вие, прелестница властна,
	върху гигантските плещи на Рим,
	прегърнала го знойно сладострастна,
	като любовница мъжа любим.
	Премрежени са небесата сини,
	лети звезда отронена в захлас,
	благоухаят дремнали градини,
	задъхан глъхне сребротъмен час.

	Извърнала мъчително десница
	навън, към оживелите тела
	на статуите — младата царица,
	сама в леглото си, ридай: „Ела…

	Ела, подобие на Херкулеса,
	аз чакам в шеметния водовърт
	на страстите: ръцете ти къде са
	прегръдка болносладостна до смърт!
	Вземи я, прелъстителната хапка,
	копнее плът за челюстта на лъв;
	изпий я — усладителната капка
	на бликнала в притома кръв.

	Ела… Бъди подобен на Париса:
	съдбата ненапразно твоя лик
	тъй явственен в душата ми изписа,
	да буди на безумието вик.
	Аз искам, жадна като сред пустиня,
	припаднала на каменни гърди,
	да прося ласка: влюбена робиня —
	отвъд света ме отведи.

	Ела… Вести се равен на Орфея
	с молитвен шепот в здрачна самота,
	от ревност и възторг да онемея
	пред светостта на твоята мечта.
	На стръвен жад безсънната ехидна
	заспала би тогаз и нежен срам,
	незаглушена роза в плът безстидна,
	ще цъфне с ароматен плам…“

	И в пламенно безумие десница
	извърнала към голите тела
	на статуите — алчната царица,
	сама в легло, ридаеше: Ела — !

