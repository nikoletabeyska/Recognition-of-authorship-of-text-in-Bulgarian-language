
	Цар мужик,
	самораслек върху скършен стрък кукурузен,
	на гърбината яка изнесе той,
	устни напред издал,
	на епохата своя ковчега, —
	изнемогващ, с ръце охлузени,
	разтреперан от робска боязън,
	затъващ сред кърви и кал.

	Цар мужик,
	той в Калиновка пускал ръка по седенки
	на момите,
	намразил рендето,
	с което от Сталин бе млян,
	на глупак се преструваше,
	целият в пришки и бенки,
	отмъсти на един големец,
	който пъхна му торта под задника, мъртвопиян.

	За това, че сред вълчата глутница
	вдигна въстание
	и започна да срутва
	затвора с бараките лагерни — зрим и незрим,
	за това, че надмогнал страха,
	изчовърка от себе си Сталин —
	благодарност сега му дължим.

	Не по царски държеше главата си —
	репичка с шапка панамена.
	„Комунизъмът“ беше за него от думите,
	дето го караха да се коси.
	На Гагарин бе кръстник и на Солженицин,
		по гаменски
	се държеше понякога.
	Толкова каши забърка,
	но и толкова хора спаси!

	В гроба някак набързо го свряха.
	Изчезна, на капитализма без гроб да изрови.
	Някак скучно е
	никой с чепик миризлив да не тропа сега в ООН. Ето на —
	от хрушчовските славни ракети
	до днешните рекетьори
	е зигзагът
	на поствавилонските ни времена.

	Паметта на Хрушчов да спаси от забравата пълна,
	не покани семейството някой цапач,
		а в дисцип — батальон
	служил скулптор;
	в Манежа на Първия бе се опънал
	и подрязал под себе си мигом поредния клон.
	Като съвест бе мраморът — черен и с бяло прошарен,
	но във фризер наследството лесно е да замразим,
	и за нас, сякаш новояпонци след казус безумен,
	много скоро
	в димящи Курили превърна се Крим.

	Все пак по е добре със хрушчовки,
	отколкото с покрив, от бившите братски народи подпален.
	Върху гроба на царя мужик,
	който бе и жесток, и с щадяща ръка,
	от псувните му някога смазан,
	но все пак от него опазен,
	слагам цвете — не ярко,
	но не и лъжливо — сега.

