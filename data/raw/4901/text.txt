
	На снежния Шар вурху лоба студен
	три български царя дойдоха за среща
	(събрала ги беше орисница веща):
	Симеон, Самоил и великий Асен.
	И взор като впиха в простора огромни,
	Симеон горделиво извика тогаз:
	„Познах тез предели! Тук всичко ме помни,
	тез крайща пространни владял съм ги аз!“
	Тогаз Самуил към синьото море
	посочи и викна: „До тамо владях!“
	И славний Асен, дух горд, проговори:
	„Над онези вълни сини аз знаме развях!“
	Внезапно развя се там някакво знаме!
	Позна го и с радост възкликна Асен:
	„Другари, поклон! Я гледайте: там е
	на мили ни правнуци сбъднатий блен!“
	А то приближи, поклони се там леко
	на трите царе и понесе се пак,
	кат орел вихрокрил, полетя надалеко,
	все на юг, за да кацне на охридский бряг
	И дълго следяха с очи възхитени
	на родното знаме полета свещен,
	и дълго йощ гледаха там насълзени
	Симеон, Самуил и великий Асен.

	Декември 1915

