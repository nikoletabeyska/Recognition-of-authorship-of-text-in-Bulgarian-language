	Лекторът: Историята на човечеството винаги е криела неразрешими загадки. Една от тях е каква роля има Земята в развитието ни като вид на Марс. Най-смелите учени твърдят, че нашият кариотип се е създал и оформил точно там_._ Не знам доколко са прави. Земните хора са строяли на тази планета огромни градове, същински мeгаполиси, имали силно развита култура и постиженията им в космонавтиката са истинско чудо. Знаели са, че на атомно ниво, разкъсването на пространство-времето е възможно. Ползвали са тези знания за да предават радио сигнали на големи разстояния за безкрайно кратко време, не на Земята, а в космоса. Нашата цивилизация все още не е изучила напълно дори природата на елементарната частица, нещо, което нашите прадеди са познавали съвършено, ако те наистина са ни прадеди. Въпрос: Какво е сега Земята? Бенто?
	Отговор: Тя е втората планета от Слънчевата система. Атмосферата й има голямо процентно съдържание на водни пари, което я прави най-горещата планета от системата. Някога е съществувала още по-топла планета — Меркурий, но..
	Лекторът: Благодаря ви, Бенто. Често се спекулира със сведенията относно хората живели на Земята. За сега единственото сигурно нещо са разкопките на планетата, които, както ви е известно, са доста скромни. Някои пасажи от свещените текстове споменават „Земя“ като „планетата майка“.
	Въпрос: Кои са свещените текстове? Масте?
	* * *
	Из „Гласов дневник на самолет 112 от мисия «Ноев ковчег»“
	20.VII. 3000 Великата Европейска Пустиня
	11.40 СЕТ
	Не зная до къде ще стигнем, все повече се изгубваме. Това място е отвратително! Преди години то е било житницата на Европа, така каза капитанът, но сега е пустиня, при това велика. Няма нищо по-тъжно от „велика“ пустиня. Както и да го наричаме — Бог, Провидение, Природа — всевишната сила на възмездието ни наказа. Жестоко, безмилостно… Точно както се отнесохме ние към най-великото и съвършено Негово (Нейно) творение. Останаха ни планините — Хималаите, Андите, Алпите, Кордилиерите и до някъде Скалистите планини са последното убежище на остатъците от гордата, но глупава човешка раса. Единственият вид, който можеше да се самоунищожи и, което е по-важно, го направи. Повечето от нас се готвят за преселване на колонията на Марс. Цялата ни техническа мисъл и ресурси са насочени към бягането. Даже на нас ни дадоха керосин. Да летиш с керосин в 4тото хилядолетие! Казват, че на Марс ще се почувстваме като у дома. Имало изкуствена атмосфера и разни такива работи. Не вярвам, но в какво ли вярвам…
	— Внимавайте, некадърници такива! — Генерал Собе изпуска пара — Това е наследството на една цивилизация. Ще се погрижа всичките да горите в ада.
	Че ще горим вече е ясно, въпросът е тук или в отвъдното. В крайна сметка Слънцето ще ни изгори всички съвсем скоро. Не му дистигал водород. А аз мислех, че Апокалипсиса се отлага за след 5 милиарда години, после учените казаха милиард години, но изглежда е дори по-малко. Ако още има такова нещо като полярни шапки, то то се топи по-бързо от сладолед в Сахара. Световният океан повиши нивото си почти с метър, а излъчването на Слънцето — само с 10%. Добре че ще измрем сега, а не като станат 15%! Глобалната температура се е повишила с 13°С. Умниците то НАСА казват, че това било само началото, но аз го наричам КАТАСТРОФА. Може и да не е Апокалипсиса, но ние едва ли ще видим какво точно се очаква да бъде той.
	Да се върна на нашата, как да го нарека, мисия. В един огнеупорен и не знам си какъв още контейнер, голям колкото Хеопсовата пирамида, е събрано културното наследство на човечеството, обитавало някога жалката планета Земя. Не е възможно да се занесе на Марс, защото нямаме достатъчно голям кораб. Сложили са го в нещо като метална мрежа, а всеки от 24те самолета с вертикално излитане (да не ви казвам колко трудно се постига нужният синхрон) „носи“ един от краищата на мрежата. Смешно и хамалско, но друго не измислиха. Задачата ни е да оставим контейнера в пустинята, на подходящо място. Какво разбира ген.-щаба под това словосъчетание не знам, като, стигнем най-вероятно ще разбера. Но преди около два часа изникна малък проблем. Поредното слънчево изригване е доста мощно, магнитната буря напълно разстрои радиопредаването. Средните вълни, които ползваме, не се отразяват правилно от йоносферата. Не знам къде отива сигналът, но ние попадаме в зоната на мълчание. Като навигатор първи клас знам, че само с холокарта е много трудно да се пътува.
	(прекъсване в записа)
	Току-що магнитната буря прекъсна електрозахранването. Добре че, аварийните акумулатори действат, но няма защо да пояснявам, че такова чудовище като Mega Jumbo 561F не може да лети захранван от някакъв си допотопен акумулатор. Летяхме достатъчно ниско за да няма тежко пострадали… Надявам се. Малко се поударихме в контейнера. Съобщават, че първите два самолета са се сблъскали при падането. Имало ранени. Ще се хващам за работа. Край на записа.
	Запис: Дост, навигатор първи клас на самолет 112.
	* * *
	Отговор: Общо 120 книги. От първоизточниците Библия, Коран и Суна до свитъците на Шиза. Библията е теологично съчинение в….
	Лекторът: Стига ни, Масте, Благодаря! Свитъците на Шиза се смятат от религията за „първата книга“ или „книгата на първите хора“, дарена им от Всевишния. Много мои колеги са склонни да вярват до някъде на това, аз също. Според теория, която и аз поддържам, тя е сборник на знанието в най-синтезиран вид. Знанието, което са имали хората от Земята. Вероятно тяхната статистическа наука е предвидила „вторичното подивяване“, тоест връщането на човека към дивото, поради трудните условия на живот. С други думи кариотипа се усъвършенства не интелектуално, а физически с оглед оцеляването на вида. Въпрос: Какво най-общо е кариотип? Сет?
	* * *
	Из „Гласов дневника на самолет 112 от мисия «Ноев ковчег»“
	20. VII. 3000 Великата Европейска Пустиня
	14.25 CET
	радиовръзка между втори пилот и навигатор първи клас.
	— 112 до 101. Скоро, ще дойдат подкрепления, Дост, как е там?
	— 101 до 112. 102 направо се е строполил върху 101. Има страшно много ранени и убити. Трябват ни още стотина души.
	— 112 до 101 Обещавам ти 20 от техниците, и тук си имаме ранени.
	— 101 до112 Почти стигнахме до 101. Имам нещо като дупка. Ще се опитам да вляза… Опа! Май счупих нещо.
	— 112 до 101 Какво дупка? За какво говориш? Нали сте в 101?
	— Вътре съм. Мисля че замириса на керосин.
	Намеса във връзката: „До всички линии, трябва ни кръв!“
	— 112 до 101 Чуваш ли ме?
	— Ясно! Стига с тия числа.
	— 112 до 101 Дост, на какво каза, че ти мирише?
	— Керосин. Гориво… Тесничко е! Чувам гласове отдолу. Хей, вие отгоре, дайте аптечката.
	„Тук сме, ехо! Контролната кабина.“
	Идваме. Някой след мен носи ли аптечка?!
	`Има, продължавай.`
	— Нашите хора идват, Дост. Носят медикаменти и кръв за лазарета.
	— Много сте бързи… По дяволите, това пък сега какво е?.
	„При нас има двама тежко ранени, изтеглете първо тях.“
	Керосин, тука тече керосин! Назад, назад!
	Намеса във връзката: Изтегляйте се от 101 и 102. Внимавайте с ковчега.
	— Дост? Какво става!
	— По-бързо! Назад, всички назад.
	„Къде тръгнахте, бе!“
	Ще пламне. Ще гръмне.. Назад!
	Връзката е прекъсната. Второ копие в „Ноев ковчег“ — запазено. Край.
	* * *
	Отговор: Специфичния набор от хромозоми и нуклеинови киселини, представляващ наследствеността на всеки индивид и изграждащ вида.
	Лекторът: Благодаря ви. Лаконично и точно. Да продължим с най-сензационното откритие. Наскоро астронавти-археолози откриха останки от 24 огромни самолета във Великата европейска пустиня. Всичките са силно повредени. Изследванията показват, че са станали жертва на верижна експлозия. Първия и вторият са един върху друг, което значи, че са претърпели сериозна катастрофа. Може би експлозия в тези два самолета е предизвикала и трагичната съдба на останалите 22. Скелети или кости не са открити. Находката представлява обгорели самолетни останки и огромен контейнер. Размерите му не позволяват да бъде пренесен на Марс. Очаква се скоро да бъде отворен на място.


	_7. IX. 2000, Благоевград_
