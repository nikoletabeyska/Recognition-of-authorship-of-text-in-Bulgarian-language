
	Не знам аз дали слънцето изгасна,
	не зная дали ослепях: не знам
	света ли е изгинал — и не зная
	самоси не съм ли оглушал.

				Едвам,
	в безмлъвна тма, без видим път, без ясна
	що-годе цел, отегнали нозе
	дотегнало ме влачат.

				Аз блуждая
	без вяра нявга да намеря
	навън посока из удавен
	в мъглите лес.

				Вдървен от студ,
	измъчен от безсмислен път и труд
	за странного си бреме, изоставен
	от себе си и бога — и готов
	на всичко, аз се лутам.
				Аз вървя
	самси на мисълта обезверена
	под непросветното небе; самси
	в живота обезсмислен, лес оглъхнал
	без вятър и без лист.

				Вървя
	в безверие, о необезверена
	любов, — защото спиш! — и тебе нося.
				Вървя самси,
	о звук непрозвучал и незаглъхнал,
	любов, — защото спиш! — и тебе нося.
				Ти бе — и си
	злочеста и честита: аз те нося…

	Вървя.
		Глава безгрижно приклонила
	на рамото ми; стегнала ръце
	детински привично на мъжка шия;
	под южни небеса в съня си млад
	унесена: ти спиш.
				И с тъмна сила
	разтръгнал гръд, разкъсал и сърце,
	облял те с кръв, сред мрътва самотия
	все сам — на саможертвата нерад,
	пристъпям аз.
				Под кървавия мраз
	понесъл те, разтръгнах си гърдите,
	сърцето си разкъсах — со струите
	на топла кръв дано те мога стопли.
				Пристъпям аз
	едвам, внимателно, без вопли
	и да те не разбудя съм готов
	на всичко…
		Кръв, и топла кръв се лее
	по тебе — и сънуваш, о любов,
	че слънцето на китен май те грее…
	Ти спиш.
			Внимателно, с последна сила
	пристъпям аз: и в тая тъмнота
	не ще се спъна; — в тая глухота
	не ще въздъхна.
				Само, наближила,
	смъртта повика ли сами я мен
	на вечен сън, за ужас и провала
	теб може да разбуди.
				Ослепен,
	аз няма да я видя, — оглушен,
	аз няма да я чуя: в мрак предстала
	и шепотно зовяща.
				Но тогаз
	ще сетя твоя първи трепет аз,
	о символ на живот! — и не, живота
	не ще успей на ужаса в хомота
	живот да те направи…
				Че готов
	на всичко, аз те нося — и крепи,
	крепи ме любовта, любов!
				Спи-спи!…

