
	ТИ МОЛИШ, зная, но кого ли
	зове безгласното сърце?
	Виж, белостволите тополи
	отсичат немощни ръце.
	Дълбока есен е сега,
	но ти разбираш ли езика
	на тая пустата велика,
	на тая чемерна тъга?

	Възкръсват бавно в морна памет
	случайно срещнати жени
	и като плиснали вълни
	с незнайното зовят и мамят.
	Те обещават в своя зов
	да създадат от мига вечност,
	но божията безсърдечност
	не ме наказа със любов!

