
	Капитан Енглендер — нали знаете капитана,
	който командваше парахода „Радецки“?
	Който пред Ботев прав застана,
	висок, строен, стегнат по офицерски.

	Хубавец като Ботев. И благороден.
	Той измери ръста му. И великата жажда
	във очите: да види народа свободен.
	Не за робство — за волност човек се ражда!

	Той видя Ботев — гордо изправен
	и решен още този миг да загине!
	Не се стресна от сабята и ножа изваден,
	а се трогна от любовта към Родината!

	Той видя Христо Ботев с безсмъртната чета —
	живи, красиви, със пушки бойлии,
	както днес ги сънуват нашите момчета,
	както от Историята ги помним ние.

	Той изслуша със почит речта по французки
	и, прозрял величието на това начинание,
	даде знак и на брега Козлодуйски
	корабът спря не по разписание.

	И когато четата в хайдушка премяна
	коленичи родната пръст да целува,
	на капитанския мостик Капитана
	се изправи — на Ботев да козирува!

