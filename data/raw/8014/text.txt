
	Простряха го насред мегдана —
	Не жив човек, а жива рана;
	Не мъртъв труп — звезда грамадна,
	Безсмъртна Ботева балада!
	Неузнаваем С лик изгубен,
	С изтръгната насила хубост,
	Обезобразен, но вече
	Дал образ на самата вечност…
	Без глас. С език, от нож отнесен,
	Но станал сам всевечна песен.

	— Познавате ли го? — Ни дума!
	— Познавате ли го? — Безумен
	размахваше палачът шашка.
	Мълчание. Жестоко. Страшно.
	И стана чудото. В тях вгледан,
	Той разпозна във всички редом
	Лика, очите му, гласа му.
	На него, мъртвия! С глас тътнещ,
	С див глас босяците разпръсна:
	— Във всички ви нима възкръсна?

