
	Радост — пролет! Слънце грей —
	златен клас на нива зрей.
	По ливади злака млади
	росен лей брилянт-сълза;
	бог въздъхне — вятър лъхне,
	вий се къдрава лоза.

	В полски равни широти
	весел глъч и шум ехти:
	неуморен в труд упорен,
	тук обажда се орач,
	де овчари, де жетвари,
	ей, а там запял косач…

	С киша, засух, буря, град,
	че с немотност, че и с глад
	ти сирашки род селашки,
	невидяло мир сърце,
	ти се бориш, що да сториш,
	рий в пръстта до гроб ръце!

	Все пак злото няма край.
	Днес е харно: пей, мечтай…
	И следите на бедите
	нека пот ги от чело
	поизбрише — де ще пише
	инак новото тегло?

