
	И аз ще бъда сам. Денят ще ме отмине
	като разбойник гузен и убиец плах;
	денят ще ме отмине, с него ще погине
	надежда сетен зрак, на който уповах…

	Напреде ще погледна. Мудно ще настъпи
	от изтока тъма на воля и простор;
	нощ тъмна ще настъпи, — мълком ще отстъпи!
	Защото ще попитам, без да снема взор…

	И мълком ще отстъпи, и своята утроба
	с най-гъстото си було ще прикрий от мен:
	тя — своята утроба — няма като гроба —
	защото ще попитам, смело устремен…

	Между денят и тмата, с ураган в гърдите,
	самси в пустинен мраз душа ще помразя…
	че с ураган в гьрдите, сам посред мъглите,
	кого ще търся аз, кого ще поразя — ?

