
	Когато те измислих се уплаших!
	Творение от поетичен дим,
	създание от слабостта ми страшна,
	дошло мен — силния да победи!
	Когато те измислих, цял изтръпнах:
	не сън — жена родена от жена,
	решила с обич свята и престъпна
	да ме превърне цял в развалина!
	Когато те измислих се побърках:
	като вандал със крясък зъл и див,
	ти влезе в мен, обра ме като църква.
	Но твойта кражба аз благослових.
	Да, свята да си, обич огнекрила!
	Грабежът ти бе страшен, но свещен
	мъжът е в най-голямата си сила
	когато е от слабост победен.

