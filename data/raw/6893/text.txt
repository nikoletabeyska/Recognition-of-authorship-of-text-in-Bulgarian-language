
	О господи, не слушай,
	не слушай, силни боже,
	какво мълви устата
	през тоя страшен миг!
	У моя плач безумен
	всевластна орис сложи
	слова и вопли тъмни
	на робски, чужд език!

	О господи, не слушай —
	и аз ще занемея,
	безгласни мойте устни
	молитва ще шептят;
	в душата не поглеждай,
	там паст бездънна зее
	и горестни сълзи
	на цял народ кипят!

	О господи, не слушай
	вика на греховете,
	а чуй, през дни на гибел,
	как плаче брат за брат,
	изтръгвай от сърцата
	на ужас плодовете,
	че всичко ще тръпне
	пред твоя гневен млат.

	О господи, смили се
	над майката, която
	пред гроба на чедата
	изкупва нечий грях,
	изслушай в милостта си
	страданието свято,
	горяло с толкоз вяра
	в благовеен страх!

	Към твоя горд избранник
	възпри усмивка блага,
	към твоя раб, що ничком
	вопие благовест!
	Пустиня жадна, тъмна,
	очаква лъч и влага!
	Прости, спаси всесилни,
	сина си най-злочести.

	О господи, предсещам,
	че този миг велик е,
	окото ти всемъдро
	над мене кротко бди;
	сложи в душа избрана
	словата огнелики,
	сина си беззаветен,
	към кръстта изведи!

