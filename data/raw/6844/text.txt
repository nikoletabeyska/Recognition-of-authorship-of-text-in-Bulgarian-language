
	Тъй близка аз те сещам,
	но нявга ми се струва,
	че пътища неземни
	отвеки ни делят,
	че светлата ни обич
	над мрачна пропаст плува,
	а между нас студена
	седи самата смърт!

	И слушам как бълнувам,
	че няма да се върне
	часът на красотата
	със истината слят,
	че нищо не възкръсва,
	което смърт прегърне,
	че ти с ненавист бягаш
	от моя дух слънчат!

	Но в миг през спомен виждам
	душите въплътени
	във пролетния образ
	на жива, цветна степ,
	тогава пак готов съм
	да падна на колене
	и в божество да вдигам
	проклятието в теб!

