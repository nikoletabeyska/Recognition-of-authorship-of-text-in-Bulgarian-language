
	Чувам те — с виелицата вечер дъхаш тъмни ноздри,
	шеташ в тясната пъртина с мечешката доброта
	и размахваш рошавата лапа весело за поздрав,
	докато се скриеш в мартенската дреха от листа.
	Слизаш сутрин с гълъбова кротост, но около мене
	хвърляш в дири на лисици черно-белия си пух
	и в дъгата, подир кипналото облачно гърмене,
	цветно ехо от небесното ти скитане дочух…
	И по стъпките ти с порива на детската почуда
	мойто време като камъче захвърлено лети —
	в синята обител на реката кръгове да буди,
	в кремъка на лятото да трие пламнали пети,
	и да гази дълго в залеза на сенки еховити
	с оня шепот на потулени от слънцето души,
	да въздиша в кислородната магия на тревите,
	дето гущерът зелената си ризница суши…
	Колко пъти ме повика, но видях ли те до вчера
	подир девет минати наяве и насън земи?
	Ще те търся днес и утре, някога да те намеря —
	да се скрием двама с тебе нейде в тъмното сами.

