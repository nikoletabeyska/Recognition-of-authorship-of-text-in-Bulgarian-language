
	Аз страдам. И в самозабвението на труда,
	и в саморазяждането на покоя, —
		на битието в зноя,
	на извънсветовни блянове в студа —
		кога летя, когато падам,
		аз страдам.

		Издигам ли се — дигам се, под мен
		по-страшна бездната да зине;
	литна ли стремглав надоле устремен,
		душа копней на светло да почине.
		И винаги напред, и всякога надиря…
		Аз вечно диря.

		И страдам. Аз презрях
	радостите на живота. Страдам
	в доброто ясно — в тъмен грях
	когато падам,
	аз страдам.

		И търся. И в страдание живот се изхаби,
	да търся — все страданието, може би.

