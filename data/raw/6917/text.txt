
	Да стегнем здраво редовете
	под знамето на труд свещен, —
	днес жизнерадо слънце свети
	над пътя ни благословен!
	Днес стъпките на време ново
	отекват в гордия ни ход,
	ний идем, смели и готови,
	да възродим един народ!

	Трудът е воля плодотворна,
	най-щедър извор на света,
	в труда животът неуморно
	разкрива своята красота!
	Трудът превръща всичко в песен,
	и в радост — всеки земен час,
	трудът е пламъкът небесен,
	що нивга не угасва в нас!

	Трудът е вечният създател
	на всяка жива благодат,
	от вчерашния неприятел
	той прави скъп, намерен брат!
	Трудът е чудото, що води
	към бога всеки земен син,
	преражда племена в народи,
	човека вдига в исполин!

	Да впрегнем свойта сила млада
	за устрем в път неотклоним,
	и крепко българската сграда
	в земята родна да внедрим!
	С пречистен дух, с десница здрава,
	ний, рицарите на труда,
	ще бъдем стража величава
	над българската свобода!

