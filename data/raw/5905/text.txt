	Орелът узнал за високите умствени способности на лисицата, затова й предложил приятелство. Боговете се сближават, държавите се съюзяват, хората се сдружават, растенията са във видима и невидима симбиоза, какво пречи и на животинските твари да се намират в най-сърдечни отношения!
	Но орелът бил имал навика да излапва децата на приятелите си. И в това си качество отвлякъл лисичетата, за да нахрани с тях орлетата си и най-вече себе си.
	Когато лисицата не намерила лисичетата си, останала тройно съкрушена: както от гибелта на децата си, така и от безсилието си да ги спаси, а най-вече от коварството на приятеля. Нищо друго не й оставало, освен да прокълне злосторника. А в един митологичен свят клетвите имали понякога сила на санкция. Орелът скоро бил възмезден за вероломството си. От едно жертвоприношение той откраднал пламтящия на жарта кози дроб, пак да нахрани орлетата и най-вече себе си. Но неочаквано си подпалил гнездото, орлетата му изпопадали и злорадата лисица ги изяла едно по едно всичките.
	Изобщо, прави приятелства, само че избягвай дружба с ония, които много добре теоретизират върху приятелството, но имат навика да излапват децата на приятелите си.
