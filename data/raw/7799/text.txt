
	О, тия нощи стъклени и ледни,
	тъкани от луна и самота
	сред плисъка отмерен на вълните,

	когато заридават всички жажди
	и пият от солената вода
	неутолими своята отрова,

	когато се издига над морето
	като една покрусена душа
	на гларуса изгубения писък,

	и бавно в далнината отминават
	на миналото мъртвите звезди:
	миражни кораби.
				— О, те са твои
	и твои жалбите, които чуваш!
	Като сърдито воинство връхлитат
	ненужни укори.

					И ти зовеш,
	повярвал сам на своята измама:
	— Върни се, моя незалязла песен,
	пий вечност от това море, от тия
	столетия нестихнали вълни!

	Не беше ти сред бурите калена
	и живите от сън не ще събудиш,
	не ще ги поведеш на люта бран.

	Ти беше скръб, ти беше нежна рана,
	морето би могло да стане радост
	за твоите неозарени дни.

	И младостта ти, възкресена младост,
	над неговата среброгрива пяна
	като любовна ласка да звъни.

	Ти би могла сега с любов да тръгнеш
	като Исуса, и да укротиш
	въздишките и стонът на морето…

