
	ДРУГАРИ, толкоз се вълнувам,
	че аз, повярвайте, не чувам,
	какво ми казвате сега —
	дали вий искате от мене
	наистина стихотворение,
	или това е на шега.

	Но съгласете се, не трябат,
	когато се изпича хлябът,
	формалистични писмена,
	когато в Тракия безкрайна
	запяват първите комбайни
	и падат златните зърна…

	Когато в родните простори
	пшеницата дори говори
	за мир, за смърт на всяко зло.
	Не, по-добре да видим как да
	приемем днес Ламар и Магда
	в най-новото им облекло.

	И да си кажем утешени
	пред жертвите благословени:
	— Честита нашата страна!
	Тя утре с вяра ще намери
	и Божидара, и Валерий,
	и много други имена.

