
	Писалката. Бележничето. Ти.
	И нищо друго. Сам в света огромен,
	Готов отгоре ти да връхлети
	Отде ли не, какъв ли не, с какво не.
	Със истина, с лъжа, със смях, с любов.
	Титан. Мъник. Достоен. Недостоен.
	Затуй бъди нащрек! Бъди готов
	Да му излезеш сам със всичко свое!
	Хем рицарски, хем мъжки му се дръж!
	Писалката, бележника, душата…
	И този поглед, с който отведнъж
	Го заковаваш… И така нататък…
	Хей, хора, чуйте, направете път!
	Поет минава и ви наблюдава!
	Каквото устните ви промълвят,
	Каквото жестовете ви направят,
	Каквато мисъл и какъвто глас
	У вас преминат, той ще ги издебне.
	Той ще ги щракне заедно със вас
	С едното свое апаратче бедно.
	И ако нещичко от вас, о, боже мой,
	Остане в бъдещето неизбежно,
	То ще е туй, което каже той
	С портрета от писалка и бележник.
	Писалката. Бележничето. Ти.
	Разсеяно върви край теб, поете,
	Светът, забравил днес за твоя стих.
	Не се отчайвай. Утре ще се сети.

