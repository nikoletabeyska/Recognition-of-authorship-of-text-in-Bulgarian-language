
	ОТ ЧУВСТВА И ОТ МИСЛИ ТЕ ИЗВАЯХ
	Съзирах те навред, във всяко нещо.
	Но ти не беше същата, оная,
	която всеки ден и вредом срещах.
	Ти беше друга: много по-различна,
	по-нежна, по-красива, по-… злокобна.
	Но в тебе аз онази все обичах:
	измислица, на живата подобна.
	Бъди каквато щеш. Нима е важно
	каква си всъщност — грозна ли, красива?
	По-важното е, че дори миражна
	ти можеш моя хубав свят да раждаш.
	Но никога — да го убиваш…

