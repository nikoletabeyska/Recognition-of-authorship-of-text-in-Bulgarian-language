
	Облаци се гонят в мрачна вечер,
	вятър свири и разклаща клони.
	Знам, че ти си нейде там далече,
	няма кой тъгата да прогони.

	Може би сама, в ръката с книга,
	ти седиш в притихналата стая.
	Моят ум се мъчи да се вдигне,
	пътищата твои да узнае.

	Може би почиваш уморена
	и духът в мечтание унесен,
	ще си спомни миг поне за мене
	и за мойта звънкогласна песен.

	Може би присядаш пред екрана,
	за да гледаш филма, новините,
	или в мрака свита на дивана
	чакаш да изгреят пак звездите.

	Може би, когато пак се срещнем,
	ще успеем да си кажем всичко,
	и ще слеем две сърца горещи
	в път един, в желание едничко.

	И ме сгря една искра надежда
	и тъгата ледена прогони.
	Отглас от Вселената безбрежна
	нежно ме унася Албинони…

