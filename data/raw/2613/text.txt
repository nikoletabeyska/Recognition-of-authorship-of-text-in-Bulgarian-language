
	Едно време — разказва народната легенда — по земята ходели великани. Те имали големи огнени крила. Когато се дигнели да полетят, ставали невидими. Живеели в дълбоките планински пещери. Щом почнел някой бой, великаните първи се вестявали. Бучели невидими над главите на войниците и се биели помежду си. Когато срещнели сабите си, на небето припламвали светкавици. Тези великани се наричали змейове. През големия потоп всичките змейове се издавили, защото не знаели да плуват, а по небето не можели да летят дълго — отмалявали им крилете. Останал само един змей. Той влязъл в Ноевия ковчег и чакал, докато водите се дръпнат в моретата, езерата и реките. Когато земята изсъхнала, тръгнал по света. Дошъл и у нас. Настанил се в една балканска пещера. Намерил си една стара вещица да му шета и тръгнал да дири юнаци.
	Срещнал най-напред Хитър Петър. Попитал го отдалеч:
	— Хей, човече, ти юнак ли си?
	— Юнак съм — отвърнал Хитър Петър.
	— Какво можеш да правиш?
	— Аз ли? Когато стисна камък — вода пуща.
	— Не вярвам — казал змеят.
	— Можем да опитаме. Първо ти вземи един камък и го стисни.
	Змеят взел от земята камък, стиснал го, на сол го направил, но вода не потекла.
	— Гледай сега пък аз — навел се Хитър Петър, взел друг камък и без да го забележи змеят, измъкнал от торбата си бучка сирене. И като стиснал в шепа камъка заедно със сиренето — потекла вода.
	Змеят се смаял.
	— Брей, ти си бил по юнак от мене. Хайде да станем побратими!
	— Бива — отговорил Хитър Петър и станали побратими.
	Тръгнали да ходят заедно. Вървели, вървели, стигнали до едно лозе. Сред лозето — висока череша с узрял плод. Змеят, нали бил великан, почнал да бере узрели череши от върха и ги лапал с шепа. Хитър Петър се въртял под черешата и се облизвал, защото не достигал узрял плод.
	— Яж, побратиме! — поканил го змеят.
	— Не ги стигам — отвърнал Хитър Петър.
	Тогава змеят хванал върха на черешата и я огънал цялата надолу.
	— Бери сега и дръж здраво!
	Хитър Петър стиснал здраво един клон, откъснал черешка, но преди да я сложи в устата си, змеят пуснал приведеното дърво, то се изправило нагоре и Хитър Петър изхвърчал като птица през върха. Прехвърлил черешата и паднал до една трънка. Под трънката имало задрямал заек. Заекът изскочил и побягнал.
	— Побратиме, какво направи? — попитал змеят.
	— А бе, какво — видях оня заек и си рекох: „Чакай да прескоча черешата и да го хвана за ушите!“ Но избяга проклетникът.
	Змеят се учудил още повече. Отишли по-нататък, нагазили една гора, пълна с дивеч: зайци, сърни, елени.
	— Искаш ли — предложил змеят — да заградим тая гора с висока стена и да изловим дивеча, че да го опечем и да го изядем?
	— Как да не искам? — отговорил Хитър Петър.
	Запретнали си ръкавите. Змеят помъкнал цели канари и почнал да трупа. Трудил се юнашки, а Хитър Петър пълнел с кал малките дупки между камъните. Както и да е, направили висока стена, заградили гората, изловили всичкия дивеч, опекли на шиш сто елена, двеста сърни и петстотин зайци. Седнали да ядат. Змеят лапал по три заека на залък, а Хитър Петър едва смогнал да изяде една плешка от младо сърненце. Мръкнало се. Прибрали се да спят в змейската пещера. Вещицата ги посрещнала и запитала на змейски език, за да не разбере Хитър Петър:
	— Кой е този?
	— Мой побратим.
	— Какъв е той?
	— По` юнак е от мене.
	— Защо не го утрепеш?
	— Как да го утрепя? — попитал змеят.
	— Нощес, като заспи, вземи най-тежкия чук и удряй!
	Хитър Петър нали бил хитрец, всички езици разбирал, знаел и змейския. Уплашил се много, но нищо не рекъл. Легнали. Като духнали светилото, той тихо станал, излязъл навън, напълнил един чувал с камъни и го мушнал под чергата на мястото, дето лежал. Сетне се потулил зад вратата и чакал да види какво ще стане. Към полунощ змеят станал, грабнал един чук, сто кила тежък, и почнал да налага чувала. Като биел камъните — искри изскачали. Бил, бил, най-сетне рекъл:
	— Утрепах го! — и легнал да спи.
	На сутринта Хитър Петър излязъл от къта, дето се бил скрил, и викнал:
	— Добро утро, побратиме!
	Змеят опулил очи:
	— Бе, ти жив ли си още, нали те утрепах нощес с чука?
	Хитър Петър се засмял:
	— Тъй ли? Пък аз мислех, че бълха ме хапе. Не се мъчи да ме убиваш, защото съм кале`н.
	— Че как си кале`н?
	— С вряла вода.
	— Хайде и мене да калиш — рекъл змеят, — нали сме побратими.
	— Защо да не те каля — ще те каля. Кажи на бабата да сгорещи един казан с вода.
	Змеят тозчас повикал вещицата и поръчал по-скоро да напълни казана с вода и да накладе огън. Когато водата в казана завряла, Хитър Петър накарал змея да влезе в една бъчва. Змеят се намърдал в бъчвата, а Хитър Петър заковал здраво дъното й, като оставил само една малка дупка, през която почнал да налива вряла вода. Змеят отвътре запищял:
	— Олеле, побратиме, изгорях!
	— Търпи, побратиме, за да се калиш като мене! — утешавал го Хитър Петър.
	Като напълнил бъчвата догоре, Хитър Петър рекъл на вещицата:
	— Нека стои до вечерта вътре, за да стане по-як от желязо! Щом залезе слънцето, разбий бъчвата и го пусни да излезе.
	Отишъл си Хитър Петър, а вещицата чакала хубаво да се мръкне. Когато огряла месечината, разбила бъчвата и що да види — змеят се озъбил.
	Тъй загинал последният змей.
