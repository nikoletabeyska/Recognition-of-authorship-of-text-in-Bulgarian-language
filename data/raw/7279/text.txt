
	В градината ми ябълките зреят,
	че лятно слънце лъхна летен зной.
	Приижда нощ, препълнена с покой,
	и призраците скоро ще запеят.
	Гори небето в своя звезден рой
	и лунните властителки се смеят.
	В градината ми ябълките зреят,
	че лятна вечер вее упокой.

	В градината ми ябълката рони
	назреялите свои плодове.
	Люлеят се натегналите клони
	и сладка смърт ги гали и зове.
	Целувайте ме, късни ветрове,
	сред тия безнадеждни небосклони!
	В градината ми ябълката рони
	назреялите свои плодове.

