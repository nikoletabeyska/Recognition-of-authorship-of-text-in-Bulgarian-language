
	Тази нощ е жестока и хладна —
	остър вятър в тревите звъни.
	А луната — потопена ладия —
	се клатушка в беззвездните вълни.

	Сякаш проснат, изцъклен обесник
	със раззината грозно уста —
	тоя път се извива — надвесен —
	и изпива с очи пропастта…

	Ала ние вървиме нагоре
	с буйна вяра в младата гръд,
	дето, вдигнал челото си гордо,
	ни примамва и вика върхът…

	Там сега е високо, високо,
	там да стигнеш ти трябват крила.
	Но ще можем о звездните покриви
	да докоснем нашите чела…

	Да запеем с глас необятен
	привет ведър, сърдечен, зелен…
	Да почувстваме как на душата ни
	в миг израстват огромни криле…

	Затова ний се впускаме смело
	и разбиваме с песен нощта.
	Нека стигне навред безпределна
	разжарената наша мечта.

	Тази нощ — безсърдечна и хладна,
	стръмнините, и те се боят.
	Ала ние сме бодри и млади!
	И ни вика, и мами върхът.

	1940

