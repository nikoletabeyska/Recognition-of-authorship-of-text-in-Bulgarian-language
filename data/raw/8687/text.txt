
	Ти ли ми отне топлината,
	че е тъй студено днес у нас?
	Няма с туй да станеш по-богата,
	нито сиромах ще стана аз!…
	А пък можеше ти толкоз леко
	да ме стоплиш с двете си ръце!
	Колко обич трябва на човека?
	Колко сбира живото сърце?
	Но аз имам мъка, дето пари,
	лист неписан и безсънна нощ,
	но аз имам вяра и другари —
	те ми дават и крила и мощ!
	И кога ми стане много тежко,
	аз отново пак ще ги сбера —
	ще им кажа всичко най-човешки,
	те са свои — те ще разберат!
	Ще повикам мъката си стара,
	тя ще капне мълком на листа,
	ще запаля със другар цигара…
	Не, не съм самичък на света!
	Имам радост, имам скърби тежки
	и един огризан молив стар…
	Да скърбиш е винаги човешко,
	нечовешко — да си без другар!

