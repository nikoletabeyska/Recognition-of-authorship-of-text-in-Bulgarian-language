
	Току-що пролетното слънце
	изпрати първичка целувка
		на полето —
	и ти прибърза, минзухарче,
	да вирнеш хубава главица
		към небето.

	На младата пролет първа рожбо,
	кому е твоята усмивка
		росна, блага?
	О, нивга младенец невинен
	така благат не е поглеждал
		майка драга!

	А никаква ли черна мисъл
	под грейнало чело не криеш,
		цвете мило?
	Че може утре замразено
	да клюмнеш мъртво, щом си толкоз
		подранило?

	Напразно питам. Ти спокойно
	и радостно лице подлагаш
		на лъчите,
	тъй щедро днеска що разлива
	засмяно блесналото слънце
		в синевите.

	Цъфти безгрижно! Тъй сърцето,
	когато щастието грейне
		и го стопли,
	не ще да знай бедите бъдни,
	че в него място не намират
		горки вопли.

