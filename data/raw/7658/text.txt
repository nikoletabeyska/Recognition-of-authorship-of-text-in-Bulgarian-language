
	Когато си отново над морето — и когато
	от дъното му се надигне някаква дълбока,
	космическа въздишка — и внезапно Скока
	изпълни тялото си с тежкото си лято,
	скочи — водата ще отнеме тежестта му.
	Последвай устрема — замаха на ръцете си,
	и чувството, секунда може би, че си крилете
	на птица — да вибрира в острото ти рамо.
	Очи, във взрива на мехурите разтваряй.
	И пресечи със няколко измерени движения
	и първото, и второто, и третото движение —
	четвъртото е най-опасно — остро — не забравяй
	— не си вода… Почти по-съвършено от водата
	е тялото ти, голото, надолу устремено,
	ще става все по-пълтно, по-опалово студено,
	но ти не спирай скока си надолу, по средата.
	Не вярвай на средата ти — на онова приятно
	усещане за щастие — оранжево — тогава
	ти превърни в стомана и най-малката си става,
	защото никога не ще те видиме обратно.

	Ах, твоето спасение е в скока ти надолу.
	А дъното се вдига все по-тъмно, по-голямо.
	Какво че въздуха… Че те изгаря пепелта му.
	В морето ти си целия — на дъното му голо.
	Замри — на въздуха си до последната частица.
	И в най-последната, коленичи по-ниско от съня ни…
	И с устремените си колене, гърди и длани
	се изхвърли нагоре, по-нагоре — ти си птица.
	…А въздуха — когато той те ослепи отново
	и те приеме на живота си в горчивото изкуство —
	ти съхрани завинаги внезапното си чувство,
	че си в света — във всички ни и всичко, —
	че си слово.

