	[* За пръв път се печата в „A Victorian Antology“ (1895) под заглавието „Законът на вълците“, след това, заедно с разказа „Как дойде страхът“ във „Втора книга за Джунглата“ (1895).]


	Това е Законът на джунглата — по-стар от
								небесната твърд;
	Със него Вълкът ще владее; без него — делът му е Смърт.
	Подобно лиана, Законът се вие и сплита така;
	Вълкът е с Глутницата силен, Глутницата —
								силна с Вълка.

	До блясък се мий ежедневно; пий жадно, но с
							мярка пийни!
	Нощта е за лов — не забравяй! Денят е за сън — запомни!

	Чакалът край Тигъра хленчи — Вълче, не поглеждай натам!
	Вълкът е Ловец — запомни го! Убивай си плячката сам!

	Не влизай във разпра с Царете — Багира, Балу и Шир хан!*
	Не джафкай край Хати Мъдреца; почитай добрия Глиган!
	[* „…Багира, Балу и Шир Хан“ — Пантерата Багира, Мечката Балу и Тигърът Шир Хан са главните герои в „Книга за Джунглата“, наред със слона Хати.]

	Когато Глутница с Глутница се срещне — легни и постой:
	Водачите нека говорят — не бързай да скачаш за бой!

	Уреждаш ли сметки със свои — идете сами, настрана,
	че често се включват и други и почва позорна война.

	Изрови ли своя бърлога, в Дома на Вълка занапред
	не влиза дори и Водачът, ни даже самия Съвет.

	Домът му е негова крепост. Но щом във Съвета решат,
	че твърде небрежно е правен — веднага го сменя Вълкът.

	Не вий сред гората, когато убиеш преди полунощ —
	че братята дебнат наблизо и техният Лов ще е лош.

	За теб и за своите малки — убивай във своя обсег.
	Но не за наслада!… И нивга — и седем по „нивга“ — Човек!

	Отнемеш ли плячка от по-слаб, недей я оглозгва докрай:
	съгласно Закона — главата и цялата кожа му дай!

	Глутничата плячка е обща. Иди и наяж се добре.
	Но който примъкне от нея в бърлогата — той ще умре.

	В Глутницата Вълчата плячка е лична. Вълкът е убил —
	и друг не яде от месото, когато не е разрешил.

	Храната и правото „ИСКАМ“ е право на Малкия вълк.
	Когато Вълчето е гладно, да дава — за всеки е дълг.

	Бърлогата с правото „ГРИЖА“ е право на майката. Щом
	поиска за своите малки — доставя се в нейния дом.

	Ловът и „СЕМЕЙНОТО ПРАВО“ е дълг на Бащата. Вълкът
	в Лова е свободен. Единствен Съветът го вика на съд.

	Водачът е силен и мъдър, и ловък, и страшен във бой…
	Това са законите. Те са и много, и малко, но знай:
	И плът на Закона, и кръв е — едно: __„ПОДЧИНИ__
										__СЕ ДОКРАЙ!“__

