	[* Стихотворението е написано през 1808 г. в Нюстед, но излиза едва през 1814 г. в седмото издание на поемата „Чайлд Харолд“. Според Т. Медуин /Jurnal of Conversations of Lord Byron, 1824/ градинарят на имението намерил огромен череп и лорд Байрон поръчал да го полират и да направят от него чаша. Бел. ред.]

	Че от човек съм, забрави
		и само череп в мен съзирай;
	като от живите глави
		от него глупост не извира.

	И пих, и любих, но умрях.
		Вземи ме от земята черна,
	налей! От теб не ме е страх —
		нали ме е целувал червей?

	Наместо да го храня аз,
		бих предпочел във мен да свети
	не мърша, а в тържествен час
		напитката на боговете.

	Где с ум блестях, пак там дано
		на вас придавам блясък днеска…
	Какво по-висше от вино
		ума ни може да замести?

	До дъно ти ме пресуши!
		И тебе някой ще изрие
	и със смъртта ще се сдружи,
		от черепа ти за да пие.

	Защо пък не? В живота къс,
		щом жалки са главите наши,
	то вместо да изгниват в пръст,
		Защо пък да не станат чаши?

	1808

