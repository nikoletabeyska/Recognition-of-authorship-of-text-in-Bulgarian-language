
	Криволи покрай гората
	необъхтана пътека —
	край пътеката огнище
	тлее и гасней полека.

	Ту подпуши, ту отнейде
	пламъчен език избие;
	като млечен стълб високо
	в небесата дим се вие.

	Ей, ранила, трепна плахо
	в небеса зорница ясна,
	и огнището край пътя
	вече догоря, изгасна.

	Там незнаен скитник снощи
	огън стъкна, отпочина,
	гря се… недочакал утро,
	подрани и си замина.

	Де ли той сега се скита?
	Де ли той ще да замръкне
	в тъмна нощ — и да се сгрее,
	пак огнище ще да стъкне?

	Колко ли таквиз огнища
	ще запали и остави!
	И с зората рано утрин
	ще замине и забрави.

