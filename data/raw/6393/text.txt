
	Рой консули с венци победоносни
	по Капитолий редом с мен вървят
	и слушам във събитья съдбоносни
	как Рим расте — владика на светът.

	С неволен трепет дърпам си очите
	в тоз миг на Форума от грозний вид,
	на Палатинский хълм от съсипните,
	от Колосея там, гигант пребит.

	Всред мисли как превратна е съдбата,
	до урвата тарпейска бях се спрял,
	кога из тълпа смешна в глъбината

	опулиха в мен поглед отъпял
	един до друг, с смях грозен на устата,
	Нерон, Тиверий, Хелиогабал…

