
	От далечното време на Пловдив
	днес какво ми остана?
	В тоя свят за душата ми видим
	има толкова крехки неща…
	Оня ден, сложил синята свилена риза,
	като гущерче бързо пробяга наблизо
	и високо от въздуха, топъл и рехав,
	заваля в калдъръмите облачно ехо.
	И гласът ми се лута, и с птиците расна,
	и отеква към ниските тихи тераси,
	под които спокоен и бавен бръшляна
	трие в старата охра зелено коляно.
	Белоръки момичета
	в утрото слизат
	и в косите им диша
	гореща позлата,
	а лозите в голямото
	кипнало лято
	дотъкават за техните сватби чеиза.
	Оня ден още тръпне узрял и задъхан
	дълго броди на камъка в шепота мъхав.
	Там върви посред мирното време заскитал
	едър войн върху хълма в шинела гранитен
	и пред него на слънчеви струи се стапят
	жежки облаци, плъпнали нейде от запад.
	В оня ден свечереният вятър задуха…
	Щом си тръгнах в небесната пещ на нощта
	някой палеше в клоните вейките сухи,
	после дълго ги гази с дъждовна пета.
	И сега — подир толкова други простори
	светло ехо от Пловдив пак в мен се повтори
	и пътува със дните ми близък и свиден
	тоя град, за душата ми винаги видим.

