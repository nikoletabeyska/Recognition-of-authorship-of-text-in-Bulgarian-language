
	Сънувах аз, че както скитам без посока,
	озъбената зима на пролет се превърна,
	че нежни аромати, ромонът на потока,
	встрани тогава ме примамиха да свърна,
	там, де брегът отвесен с тревата си висока
	не смееше докрай водите да прегърне:
	той галеше ги само със крехките стебла,
	тъй нимфата насън да гали би могла.

	И ето: анемони пъстри се показват
	и маргаритки — ярки бисери в тревата,
	цветя-звезди, които нивга не залязват;
	иглика и тинтява, най-нежни сред цветята;
	и цветето високо, що винаги запазва
	като дете небесните сълзи в листата
	и с тях лицето майчино гальовно кваси,
	кога ветрецът тих зашепне песента си.

	Сред избуяли храсти шипки се таяха,
	глогини бледни като лунна светлина
	и вишнев цвят, и бели чашки, що блестяха,
	с роса покрити, недопити от деня;
	бръшлян, чиито клони същи змии бяха,
	безредно запълзели настрана.
	И златни цветове, изпъстрени със бяло,
	каквито будното око не е видяло.

	Досам брега на тази рекичка неспокойна
	лилави перуники аз зърнах да растат;
	в водата — водни лилии, широки, стройни,
	надвиснал върху храстите, дъбът
	от тях бе осветен с лъчи безбройни,
	студени, литнали от мократа им гръд;
	а също и тръстики, тъй смайващо зелени,
	че в тях почивка дирят очите изморени.

	И стори ми се, че от тез цветя-видения
	букет си сбрах. Букет, тъй просто подреден,
	че пъстротата на прекрасните растения,
	деца на часовете, попаднали във плен,
	запази и във него свойто обаяние…
	Забързах аз тогава, зарадван, ободрен,
	обратно към мястото, където бях стоял,
	за да го дам … Уви! Кому ли бих го дал?

	1820

