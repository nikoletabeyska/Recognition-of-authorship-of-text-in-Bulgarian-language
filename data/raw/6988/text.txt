
	Потекоха като насъне дните,
	пониса се скиталец по светът,
	че млад бе той: морето и вълните
	не можеше да гледа от брегът.
	Замина той — завинаги замина
	по непознати крайща и земи
	но вред намери весела дружина,
	но вред намери вино и моми.
	Минаваха години след години…
	То беше сън, то беше дивен сън…
	И той живя — и без да си почине,
	без да скъпи ни младост, ни огън.
	А пак не свари да си отживее,
	защото драг му още бе света,
	кога сети, десница че слабее,
	кога го изненада старостта.
	И дойде ден… Зачуден той се взира:
	какъв е оня непознати бряг?
	А корабът лети натам, запира,
	оставя старци — и потегля пак.
	Тогаз едвам събуди се моряка,
	тогаз едвам се старецът свести…
	Но свойте младини той не оплака!
	Но клетва му сърцето не смути!

