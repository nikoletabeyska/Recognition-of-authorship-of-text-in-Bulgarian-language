
	Какъв загадъчен-лиричен град!
	С каква магия вечна ме привличаш?
	Не знам защо тъй много те обичам,
	Не знам с какво ме дърпаш все назад
	към своята земя с тракийски дъх,
	Под своя свод — усмивка на славянка…
	Дали, минавайки през тебе, свойта сянка
	Не съм оставил в твоя древен мъх?
	Дали не съм оставил своя глас
	В небето ти с Орфеевото ехо
	Или пък някъде под витите ти стрехи
	В предишен свой живот живял съм аз?
	Не зная. Толкоз разнолик народ
	През твоите земи се е кръстосал,
	Че може би в кръвта си още нося
	Един неподозиран твой живот!
	Не зная. Но със въздуха си тих
	Ти ме опиваш с нещо тъй огромно.
	И аз днес всичко искам да си спомня.
	Като в обърнат Дебелянов стих.

