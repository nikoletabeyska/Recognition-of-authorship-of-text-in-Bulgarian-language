
	Нещо става. Но какво ли?
	Не отива към добро.
	Няма (по чия ли воля)
	между мен и тебе брод.
	Делниците ни разделят
	със различия — море.
	Няма нощната постеля
	сили да ни съдере.
	В дневните си мисли тънем
	всяка нощ. Ах, всяка нощ.
	Даже като се прегърнем,
	пак със теб не сме едно.
	Аз съм сигурна, че няма
	Той… Надявам се, и Тя…
	Грижите ли в свойта яма
	са завлекли любовта?
	Тя бездъхна там се мята.
	А пък ние си вървим!
	Да си продадем сърцата!
	Може и да я спасим?

