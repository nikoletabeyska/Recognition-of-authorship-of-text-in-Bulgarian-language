
	Жар в душата!… Край вратата
	трижд поминах,
	Цветано агне любаво,
	трижд поминах — не те зърнах,
	Цветано либе хубаво.

	Сред селото на хорото
	те подирих,
	Цветано моме хвалена,
	ах и там те не намерих,
	Цветано вишно алена.

	По седенки, по преденки
	се залутах,
	Цветано росна китчице,
	все напразно — нямаше те,
	Цветано пойна птичице.

	И замаен, и отчаен,
	де ли още,
	Цветано душо младичка,
	още де ли се не скитах,
	Цветано захар сладичка!

	Че в сърцето — зло проклето! —
	нещо шава,
	Цветано, Цвето любава,
	шава, шепне страшни думи,
	Цветанке моя хубава!…

