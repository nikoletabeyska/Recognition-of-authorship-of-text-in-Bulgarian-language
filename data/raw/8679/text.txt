
	Липсваш ми — безпомощен и силен.
	Липсваш ми — свиреп или смирен.
	Липсваш ми — жесток, любвеобилен,
	нежен, груб, отчаян, окрилен.

	Липсва ми нетрайната ти обич.
	Липсва ми внезапната ти мъст.
	Лудото ти бързане към гроба
	и страха от хищницата пръст.

	Липсва ми духът ти вулканичен
	да изригне винаги готов
	със безгрижието на езичник
	и проклятие, и благослов.

	Липсваш ми със вечната си болка,
	че светът е тъй несъвършен.
	Липсваш ми за да ти кажа колко
	липсваш ти на живия ми ден.

