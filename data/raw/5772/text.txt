	Вън от града, до една висока дъсчена ограда на някакъв чифлик, имаше стара голяма шипка с преплетени стволи, отрупани от цвят. В коренището й всякога се припичаше голям зелен гущер, стар колкото нея. Дъсчената ограда зад шипката бе нашарена от драскотини и писмена.
	Някой беше писал с червен молив:
	„О шипко, познавам една жена, която, ако те помилва само веднаж, всичките бодли ще ти опадат!“
	Друг отдолу беше прибавил:
	„Навярно тая жена никога не те е милвала, приятелю.“
	Друг беше написал:
	„Аз пък зная една жена, която, ако те помилва, о, шипко, ще се покриеш с още толкова бодли.“
	Под това някой бе написал:
	„Щастлив си, защото си я познал.“
	Оттук веднаж минаха двама влюбени. Момата се спря пред шипката и извика:
	— Колко е нацъфтяла!
	Тя се спусна да къса малките розови цветенца и извикваше при всяко допиране до тях. Зеленият гущер я гледаше учудено от скривалището си при корена, а момъкът, като прочете написаното на оградата, добави:
	— Любовта е шипка, чиито бодли падат и растат всяка минута.
