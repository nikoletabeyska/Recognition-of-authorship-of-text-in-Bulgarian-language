
	Години моята душа трепти,
	като водите на заключен ручей,
	и чака, плаха, някой да отключи
	градините на здрачни самоти.

	И ето, че пред мене спираш ти
	с утехите на химни и съзвучия
	и будиш неоткърмени мечти,
	сам воля и закон, съдба и случай!

	Пръсни надвисналите мрачини
	и утоли нестихналите жажди
	по модри, недостигнали страни!

	Виж! — вихрена сред бурите се ражда
	надеждата, и трепетна изгражда
	лазурите на светли бъднини.

