
	То паднало бе на платното.
	Намерих го и го прибрах.
	Я гледай: без краче, горкото!
	Трепери цялото от страх!
	Не може да лети, да ходи!
	Със тези рани — закъде?
	Ако го пусна пак свободно,
	Котакът ще го изяде.
	Ако в кафез пък го затворя,
	От свобода ще го лиша…
	Кажете ми какво да сторя
	със беззащитната душа?
	И покровителствен, и скръбен,
	Пресметнах жребия злочест:
	Или във котешките зъби,
	или — в кошмарния кафез…
	Ах, дребни беззащитни рожби,
	Знам — жребият ви е суров:
	Убиват ви и ви заробват.
	И все — от чувство на любов.

