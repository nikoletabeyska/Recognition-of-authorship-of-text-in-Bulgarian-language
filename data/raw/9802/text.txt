
	По калдъръма стар на времето вървя
	с изстраданите прости истини.
	Илюзиите си броя на пръсти.
	Приятелите, оредели — също.
	И изтъня
	сребристата съдбовна нишка…
	В незнаен час тя ще се скъса
	с последната, за мен, въздишка.
	И Аз-ът ми разпънат е на кръст.
	Съмнявам се дали и как
	опазила съм ядката на свойта същност
	от щедро мятаната кал на битието…
	Но ето — тоя карнавален свят
	върти се: хем комичен, хем трагичен
	по извечната спирала…
		Ала
	все тъй не изменен
			докрай остава
	на датския вълшебен принц въпроса…
	В сравнение със него
	пък… другите какво са?!.

