	Един попаднал в хряна червей свикна с него,
	но беше на привършване храната му.
	Като видя това съседът му,
	предложи заедно да си похапнат
	от ореха, от който гризеше с наслада.

	О, само не това! —
	отвърна онзи разгневен.
	От твоя орех нямам нужда!
	Да ме опази бог!
	По-скоро бих умрял,
	отколкото да хапна нещо друго.
	След тези думи му обърна гръб
	и по корем се влачи дотогава,
	дордето най-накрая не намери хрян.
	Поспря, въздъхна облекчено и си рече:
	„Не знам по-вкусно нещо от това!“
	Оттук сме свикнали да казваме за някого,
	че като червей в хрян е упорит.

	Поуката от тази басня е за вас,
	които стари обичаи славите
	и ставате на всичко ново врагове,
	защото навикът се е превърнал в предразсъдък.
	Макар да виждате кое е по-добро,
	си казвате: „Така живя баща ми.
	Нима съм зле? Защо ми е да се опитвам
	да променя живота си, да съм по-мъдър аз?“

	Не споря, че е редно идващите поколения
	от своите деди да се поучат.
	Но по-доброто също трябва да се следва.
	И ако го презират и отричат,
	не е похвална тази упоритост,
	защото винаги доброто е добро и лошото е лошо.
