

	„За сродни духове копнея аз“
	Езра Паунд

	Най-после звуците наситиха душата ми…
	Канона — партитурата на селската акустика
	насити тялото ми — през нощта магарето,
	рева му — горестта му темперирана
	на цялата вселена. По — последният
	Сан Кристобъл… сред хора на чакалите,
	на падналите ангели… (О, тембъри,
	прогонени от Рая) Рижи сродници
	на моите съселяни (но с изключение
	на няколко — спестявам имената им).
	И тая нощна стража — седем кучета
	разлаяни… Не лайте, вий нещастници,
	защото тая кална кучка майка ви
	не е избрала расовата разлика
	между чакала и вълка… А Той — самотния
	на стъпка от дома ми, там във тъмното —
	въртопа на дърветата, как вие той
	към всички, срещу всичко… И най-после
	изгря петела… след петела — слънцето —
	и птиците взривиха въздуха — разкъсаха
	съня му за нощта (забравих кукумявката —
	брилянтната й реплика). А жабата?
	А стона й на оскърбена там из ямата
	на водомера… Как завижда тя
	на лебеда (мечтае да лети). Веднъж видях една —
	по-точно чух я в човката на щъркела,
	високо там — в клюна му — пищеше тя —
	последната си песен — лебедова, може би…
	„Наверно ще вали“ ми казаха съседите —
	титаните на мисълта. „Часът ли — колко е?“
	попитаха, а знаеха, че моите часонвици
	и трите са откраднати със тяхното
	свенливо съучастие… Тъй достолепни в своето
	безвремие — в очакването на дъжда, на чудото —
	на края на света… Щастливи сигурно!
	Различни звуци — карта на живота ми
	(за селото по-късно). Изумява ме
	благородството изискано на въздуха!
	Как нежно — той без никакво насилие —
	не ги поглъща, а приема в себе си,
	обвива ги в коприната на своята
	лъчиста тишина… Тях делнично
	враждебни помежду си — бедни звуци…
	Това е висша йерархия във действие,
	от стона до въздишката — до ехото…
	Ах, как отеква ехото в ушите ми
	на кръгове… В мен — смешния — октомври е.
	И аз сред бурените в двора ми, сред мощното
	неудържимо войнство на билките —
	красиви и уханни… Разточително,
	по кралски пищно пиршество на птиците.
	…И трябва ли отново да се питам аз
	защо съм тук! Да — тук! Какъв е смисъла
	на моето присъствие? Ще мога ли?
	Ще издържа ли да поема цялата
	безумна, безобразна оркестрация
	на улиците, къщите, градините
	с доматите, добитъка с пастирите —
	печални събеседници на себе си…
	Пещерните им сечива, домашните
	им духове… Аурата смокинова
	над думи и над гласове, без никаква
	надежда и величие… Ще мога ли
	да ги спася във себе си? И трябва ли?
	Защо? И закъде? Но ти си с въздуха
	на дъното на белите си дробове.
	Не питай! Гледай как — той — ужасения
	изскача през устата ти… Цигарите?
	Внимавай със цигарите! Ах, ти ли си?
	Соларий мой (Прекрасна) Стой под слънцето.
	Да видя сянката ти — легнала на плочите —
	стрелката й матирана — дванадесет
	без пет… Без шест… Секундите
	са без значение (Тъй както и епохите).
	Благодаря. Минаващите цигани ми казаха,
	изпяха ми по-точно, изтанцуваха,
	че се отлага края на света… Но време е
	за обеден аперитив. Щастливи цигани,
	говореха с конете си. Не питаха
	за пътя (той бе в тях). И после тръгнаха
	към Истанбул — Константинополис… И тая
	безкрайна и уханна, дълга нощ
	ще се сънувам в Лисабон. Защото всички ний
	сме пътници и щата Равадиново
	е спирката на бляна и куража — сетната —
	преди да се превърнеме на кораби
	в последното пристанище…

