
	Над твоя дом спокойствие. Плете
	приветна песен волна чучулига;
	и ти си пак безгрижното дете,
	което срича първата си книга.

	Небесний свод разгъва модър лист,
	по който никой нищо не е писал,
	и устремява своя глед лъчист
	далеко в небесата ведра мисъл.

	Възкръсва слънцето: премъдър бог
	поглежда от чертози вековечни
	и в светла тишина хлади поток
	на твоя свят пътеките безпечни.

	Ти имаш пак простори без предел
	и царска власт, безбрежна, неотменна.
	в душата си долавяш смътна цел:
	да завладееш цялата вселена.

	Да прекосиш рътлини и моря
	и стигнеш да последната граница,
	там, гдето сред вечерната заря
	заспива своя златен сън Жар-птица.

	Ти виждаш как здрачените ръце
	на детството зоват и те увличат
	и ти забравяш, сирото сърце,
	че днес не съм дете, което срича.

