
	Приятели мои, събеседници мои, дървета,
	къде ви е лятното красноречие,
	къде ви е златната есенна реч?
	Вие мълчите — сурови аскети.
	Буря е минала върху вас. Сеч.

	Стойте, стойте, с присъствието си ме удостойте,
	ти, черешо лилава, дърво със синя кръв,
	ти, яворе, дърво еленово от сой песнопойски,
	ти, сребриста ела, разперила лира еолова,
	и ти, дъбе, с ръждиво дихание на лъв…

	Какво общество отбрано за моята изповедност —
	кръг от безсмъртни. Академия на дървеса.
	Приятели мои, абдикирам от всяка суетност.
	От корона — във бедност: като леса.

	Абдикирам от пурпур и злато, от всяка украса,
	от зелената пролет с многолистния неин барок,
	абдикирам от лятото — като от своята раса.
	Като вас. По спартанския ваш урок.

	Абдикирам от своята страст към остроезичие
	и от римите, вероломни като съдби.
	(Не, не, римите много обичам
	и не ще се от тях отрека, може би…)

	Вижте, с бедняшка тояжка вървя към Лакония
	и оголвам стиха си до крайност, до хляб и сол.
	Приятели мои, не го казвам с ирония:
	абдикирам мъчително — като от престол.

	Абдикирам похвално — похвати, заучена стойка
	изоставям. Навика си цареубих.
	Преминавам в друга тоналност,
	във нова настройка.
	Цяло царство отдавам — за един нов стих!

