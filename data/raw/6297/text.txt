
	На мойта младост пищни тържества —
	самотни блянове в сърце унило…
	Но аз я не проклинам за това —
	че между тях е, ненагледно мило,
	най-тъжен блян печалния ти лик,
	а пък додето той в сърце сияе,
	ще може ли пое едничек миг
	за друга радост то да замечтае?

	В души космати трепетни мечти
	не се усмихват, мило! — И отде ли
	до мене някога ще долети —
	на родний край във тъжните предели —
	диханье ароматно на живот,
	за който с радост себе да изгоря?…
	Престъпник съм… в безмислица-хомот
	без полза врат не искам да затворя…

	И нек на младост пищни тържества
	да бъдат блянове в сърце унило.
	Не ща да кажа горестни слова —
	че в тия блянове нали е, мило,
	най-тъжен блян печалния ти лик?
	А пък додето той в сърце сияе,
	ще може ли поне едничек миг,
	за друга радост то да замечтае?

