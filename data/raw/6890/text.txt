

	На Николай Ив. Харлаков


	Ний чакаме в закана,
	с надежда непонятна,
	ний — мрачен легион!
	Подземен гръб подхвана
	борба хилядократна
	с вековния закон!

	Всесилни, искрометни,
	ведно сърцата слети
	от яростния стрем,
	словата беззаветни,
	неказани в столетия,
	сами ще изречем!

	И химн-освобождение
	безчислени демони
	ще затръбят навред,
	за сетното сражение
	ще пламнат небосклони
	над целий мир проклет!

	Станете, всички нищи,
	прокажени, проклети,
	грабнете адска жар!
	И ще благословиш ти,
	о, майко, синовете,
	и техния ханджар!

