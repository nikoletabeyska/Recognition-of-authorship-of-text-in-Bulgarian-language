
	Нагази голо лятото в морето.
	Изхвърли всички мъртви водорасли.
	Разстла нов пясък в дъното, където
	седефите като деца са расли.
	Изопна фарът мъжкото си тяло
	и някакво желание се пукна
	в окото му от блясък натежало…
	. . . . . . . . .
	С внезапен скок към дъното се мятам.
	Гребат вода ръцете ми изкусни.
	И сякаш дишам под водата
	с амфибийни гърди, с делфински устни.
	Под мен зелени кръгове светлеят,
	но пулса ми нагоре се катери.
	Пристанища в минор сиренно пеят.
	От техните разтворени артерии
	тече мазут, изтича смърт в морето.
	Плачи ти, лято — бъдещо сираче!
	Ела сега, спасителю поете,
	не с лист и молив, не за да заплачем!
	(Как лесно е да плачеш върху листа!)
	Побързай, братко! Да заключим нека
	отровата и силата нечиста,
	която е обхванала човека!…

