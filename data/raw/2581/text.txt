

	Една росомаха и старият и мъж намислили да се пренесат на друго място и там да живеят.
	Говорело се, че отвъд реката гората била по-гъста и там имало повече храна.
	Решили те да пренесат отвъд реката цялата си покъщнина.
	Но нямали лодка за превоз. Мъжът на росомахата отишъл в гората да обели някоя бреза, за да направи от кората и лодка. А старицата наслагала покъщнината си в торби и седнала на брега да го чака.
	Гледа тя — по реката плава лодчица, а в нея — лисица. Лодчицата се приближила и лисицата скочила на брега.
	— Здравей, бабке! — рекла тя на росомахата.
	— Да си жива и здрава, Лисанке!
	— Какво правиш тук? — попитала лисицата.
	— Чакам стареца си. Отиде в гората да набели кори от бреза, за да направи лодка. Смятаме да се пренесем отвъд реката.
	Лисицата се вторачила в големите торби с покъщнината, огледала се и рекла:
	— Додето старецът ти обели бреза, хайде аз пък да пренеса покъщнината ви през реката.
	Зарадвала се росомахата, взела торбите и ги помъкнала към лодката. Накамарила лодката догоре и се приготвила и тя да седне върху торбите.
	— Почакай, бабке — рекла лисицата, — лодката е пълна, няма къде да седнеш. Така може и да потънем. Най-напред ще пренеса торбите, а сетне и тебе.
	Лисицата отстранила с веслото лодката от брега и лодката заплавала по течението.
	— Но къде отиваш? — извикала росомахата.
	— Реката ме носи, бабке. Не мога да я задържа.
	— Ей, Лисо, карай към оня бряг!
	— Не бой се, бабке, ще доплаваме, където трябва.
	Лисицата се засмяла и заплавала все по-далеко и по-далеко с бабината покъщнина. Тогава росомахата разбрала, че хитрата лисица я измамила. Седнала на един камък край водата и заплакала.
	Прехвръкнал оттам кълвачът. Чул той, че росомахата плаче и рекъл:
	— Кой те наскърби, бабке?
	— Лиса ме ограби! Отмъкна всичката ми покъщнина. Ще има да си патя от моя старец!
	— Не плачи, бабке! — рекъл кълвачът. — Ние ще надхитрим лисицата.
	Кълвачът литнал направо през гората. Пресякъл големия завой и кацнал на едно храстче — зачакал лисицата да стигне при него.
	Видял, че в далечината се показала лодка. В лодката имало торби, а лисицата седяла върху торбите. Лодката се изравнила с храстчето и кълвачът се помолил:
	— Лисанке, Лисанке, вземи ме в лодката!
	— А ти отде идеш и накъде си тръгнал? — запитала лисицата.
	— Летях в тайгата, крилото си ходих да лекувам. Сега бързам да се върна, но мъчно се лети с болно крило. Закарай ме!
	— Но в лодката ми няма място — рекла лисицата. — Къде да те дяна?
	— Аз ще се настаня ей тука в ъгълчето. Мъничък съм, не ми трябва много място.
	И кълвачът се свил между торбите.
	Заплавали те по-нататък. Лиса седяла отзад, държала веслото и карала лодката между камъните. А кълвачът забил клюн в дъното на лодката и тихичко се заловил да го дълбае: „Чук, чук! Чук, чук!“
	Пробил тънката брезова кора. В лодката почнала да навлиза вода.
	— Какво е това, да не би лодката да тече? запитала уплашено лисицата.
	— Наистина тече — отвърнал кълвачът.
	— Трябва да спрем на брега и да я поправим — рекла лисицата.
	Свърнали към брега.
	Изскочила лисицата и рекла на кълвача:
	— Ти изнеси торбите от лодката, а сетне довлечи и нея на брега. Трябва да я обърнем с дъното нагоре и да намерим дупчицата. А през това време аз ще отида в гората да потърся борова смола. Ще запушим дупката и ще продължим.
	Щом се скрила лисицата в гората, кълвачът откършил от един храст пръчица, запушил с нея дупката в брезовата кора, седнал в лодката и заплавал назад към росомахата.
	Дотърчала Лиса от гората, донесла смола. А лодката вече плавала далеко по реката.
	Лисицата си глътнала езика.
	— Кълвачо! Негоднико! Връщай се веднага! Чуваш ли?
	— Не, Лисо, няма да се върна — отговорил кълвачът.
	— Ами че ти ще потънеш! В лодката има дупка!
	— Аз я запуших с пръчица.
	— Връщай се назад, разбойнико!
	Но кълвачът се смеел и плавал по-нататък.
	Стигнал до мястото, където живеела росомахата. Чул, че дядото хока бабата и плаче заедно с нея.
	Кълвачът изскочил от лодката и отишъл при старците.
	— Не плачи, бабке! Не плачи, деденце! Аз ви докарах цялата покъщнина, взех на всичко отгоре и лодката.
	Зарадвали се старците, едва не почнали да подскачат.
	— Е — рекъл дядото, — и с какво да наградим този добър кълвач?
	Тогава бабата ушила на кълвача къса кожена дрешчица, нашарила я с хубави шарки, а на главата му сложила пъстра шапчица.
	Кълвачът станал пременен, хубавец.
	А дядото бил добър ковач. Той изковал на кълвача здрав стоманен клюн и му наточил ноктите.
	Оттогава кълвачът носи шарена премяна.
	А със стоманения си клюн може да пробие и най-здравото дърво.
