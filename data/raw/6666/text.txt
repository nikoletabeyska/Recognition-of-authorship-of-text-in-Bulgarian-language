	[* Иефтай — юдейски военачалник, вожд и съдия, който дал обет, че ако победи амонитите, ще принесе всесъжение „каквото излезе насреща му на вратата на дома му“. Излязла единствената му дъщеря. /Съдии израилеви, гл. 11/ Бел. ред.]

	Татко, щом пред Юдея и бог
	мойта смърт е била твой залог,
	щом победата с клетва доби —
	изпълния я, за мен не скърби!

	На скръбта ми гласът занемя,
	не тъгувам по нашта земя:
	от ръката любима нали
	щом приемеш смъртта не боли?

	Затова, татко мой, вярвай ти:
	в моите вени кръв чиста тупти
	като сетния твой благослов,
	като мойта предсмъртна любов.

	Ти не слушай надгробния вой,
	а бъди съдия и герой!
	Аз за тебе победа добих —
	моя край и баща си спасих!

	Ти, когато гласът ми замре
	и кръвта ми завинаги спре,
	се гордей, че те чаках без страх,
	и помни, че с усмивка умрях!

	1814

