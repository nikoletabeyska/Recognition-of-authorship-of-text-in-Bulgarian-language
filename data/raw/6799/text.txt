
	Студеното слънце печално изпрати
	към снежни пустини прощален завет,
	припламнаха сини висулки от лед,
	тих повей натегнали вейки поклати.

	Към снежни пустини с прощален завет
	безлистният скелет разгръща обятия,
	тих повей натегнали вейки поклати,
	отнигде утеха, отнигде ответ.

	Безлистният скелет разгръща обятия
	към белия гроб на надежди безчет,
	отнигде утеха, отнигде ответ,
	отпадат отнякъде сенки кръстати.

	Към белия гроб на надежди безчет
	тих повей натегнали вейки поклати,
	отпадат отнякъде сенки кръстати,
	към снежни пустини прощален завет.

