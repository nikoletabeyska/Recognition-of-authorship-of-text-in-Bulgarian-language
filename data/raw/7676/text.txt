

	В памет на Димитър Велинов

	Смъртта във рамката на некролога,
	очовечена в шрифтове и снимки —
	абстрактната — не ми говори нищо…
	Аз трябва да съм в нея! Аз — във Някой,
	когото ний полагаме в земята
	по точно изградения сценарий…
	Вий казвате: в земята той не мисли.
	Нима като не мисли — не живее?
	Ний просто не разбираме езика
	на хората които са в земята…
	(И той престава да разбира нашия.)
	Вий казвате: на него му е тъмно.
	Но светло ли е винаги във мене?
	Студено му е, казвате, и страшно.
	О, колко пъти ми е било страшно.
	И колко пъти нежните ми мисли
	са чукали с окървавени пръсти
	по твоето сърце, Другарю скъпи.
	Вий казвате: в земята няма слънце.
	И във морето — казвате… Чудесно.
	А откъде са тези златни свещи
	във клоните, цветята и тревите?
	И златното сияние, с което
	морето ни обгръща?
	(Но елате
	със мене над морето — там са всички
	печални капитани на смъртта си.
	Не виждате ли имената — с трите
	инициала — с морската сирена,
	любовно татуирана?) Мълчете!
	Не говорете!
	Тихо!
	Тихо!
	Тихо!
	И ми простете, моля ви, ще млъкна.
	И вече няма да говоря — зная,
	че във морето няма нищо — нищо
	и във земята… В скока си към нея…
	Единствено дълбоко в паметта ми,
	по-скръбно обетована от всички
	небета — са добрите ми другари.
	Отломъци от жестове… Усмивка…
	по-точно сянката й. В паметта ми
	лица и фигури с пирамидална
	(сикстинска) композиция. Любими,
	неповторими същества, с които
	живея аз сред живите — безшумно —
	до рамото — отляво — на смъртта.

