	Останал без подслон, пропъждан с гняв отвред,
	защото казваше нещата, както са,
	горкият философ вървеше из леса
	от дълги дни все сам, все с размисли зает.
	Не щеш ли, изведнъж във гъстия шумак
	той зърна бухал да се брани
	сред куп от сойки и от врани,
	които викаха: „Мръсник! Предател! Враг!
	Кълвете! Удряйте! Пребийте го съвсем!
	След туй — на съд ще го дадем!“
	Връхлитаха със бяс, а бухалът примрял
	напразно търсеше във тази луда врява
	разумни доводи, за да се оправдава.
	В миг философът наш усети смут и жал —
	науката ни прави милостиви. —
	той хукна, пръсна птиците кресливи
	и бухала запита удивен:
	„Защо ви гонеха и искаха смъртта ви?
	Навярно грях голям тежи на съвестта ви?
	В какво сте провинен?“
	„Не съм извършил зло, но в мене е вината —
	отвърна бухалът. — Аз виждам в тъмнината…“
