


	Все още твойто знаме, Свобода,
	макар разкъсано, се вее
	и като гръмотевица
	срещу вятъра плющи.
	Байрон


	1

	Над племе прославено пак прокънтя
	на всички народи любимият гръм: над Испания
	от крепост във крепост, от сърце във сърце прелетя
	Свободата и мигом разпръсна примамни сияния
	от огън в небето. Почудата своя надвила,
		душата ми в миг се понесе
		с крилата на волната песен,
	тъй както орелът високо се вие, надвесен
	над плячка, каквато той често ловил е.
	Но ето: от своите чертози в небето довея
	вихрушка всевечния дух и ми сграбчи душата
	и зърнах, тъй както под кораб се пени водата,
	живия пламък, що свързва безкрая, да грее.
	Тогава глас чух отвъд да говори:
	думите негови тук ще повторя.

	2

	Слънцето първо, след него луната израсна.
	Звездите пламтящи от бездната тъмна тогава
	се втурнаха в свода небесен. Земята прекрасна,
	туй островче в вечната шир, неусетно заплава,
	над въздуха, който я носи спокойно.
		Но тая вселена, безмерно богата,
		бе хаос, отвърната и прокълната,
	че тебе те нямаше тук: множеше се леко злината;
	Зверове появиха се разни, животни безбройни;
	небесните птици, гадините водни, влечуги;
	войната закон бе сред тях — в отчаяние,
	без милост се биеха всички едни срещу други.
	Простенваше майката тяхна пред толкоз страдания.
	Все звяр срещу звяр; вечно червеят червей ядеше,
	а човекът — човек. Във сърцата им ад се таеше.

	3

	Растеше и царят на всички, човешкият род,
	в безброй поколения по таз светла земя.
	Но живееха те под студения, каменен свод
	на храмове мрачни, дворци и затвори — в тъма,
	като вълци планински — в назъбените пещери.
		Човеците, диви, във страх,
		жестоки, без радост и смях
	се лутаха: тебе те нямаше още сред тях.
	Като облак зловещ тиранията грозно тежеше
	над всичко, ведно със сестра си — напаст най-зла,
	която, обаяни, роби безбройни държеше.
	Жреци и деспоти, под нейните тъмни крила,
	с зловонни, зацапани в кръв и във злато души,
	преграждаха хитро отвсякъде още простора
	пред стадата от смаяни, благоговеещи хора.

	4

	На Гърция сушата сънна сред върхове бели,
	сред острови сини, вълни и потоци лечебни,
	сияеха всички, небето как гледа видели,
	със блага усмивка към тях. Пещерите вълшебни
	откликваха думи на смътна поличба.
		Растяха на воля в полята
		маслини, лози и житата,
	несвикнали още на сърповете и ралата.
	Като разцъфнали нежни цветя под морето;
	като настояще, забулило утрешен ден;
	като мисъл човешка, неясна в ума на детето,
	прекрасни, безсмъртни видения, от мрамор студен
	не бяха изваяни още; нашепват устата
	най-първите песни; а мъдрите вече копнеят
	за теб, Свобода. И ето, тогаз над Егея

	5

	яви се Атина; фантазията само създава
	тъй град, със сребристи стени и кули червени,
	от зъбести облаци и се подиграва
	с дворците най-пищни, от земни царе изградени
	Град, стъпил върху океана, забит в небесата!
		Под него там вихри живеят
		и край вратите му греят,
	когато ги галят на слънце крилата …
	Божествена гледка! Но с своите колони, тогава
	Атина блестеше, от сън по-прекрасна дори
	— на човешката воля творба величава.
	Че ти появи се и с чудно умение покри
	с мраморни фигури — образите на безсмъртни,
	хълмът, где пръв път на трон ти седеше;
	хълм, който сетен оракул ти беше.

	6

	И сега дори, образът негов, тъй както тогава
	във водите летящи на времето впит,
	трепти неспокойно и се отразява;
	той никога няма да бъде изтрит!
	Гърмят гласовете на твоите мъдреци и поети
		на миналото в пещерите
		със трясък, що буди душите;
	религии мигат, тирани си тулят ушите.
	Звуци крилати на радост, любов, е обаяние,
	които над всяка надежда са се извисили
	и разкъсват воала на време и на разстояние!
	Един океан реките дарява със сили;
	едно слънце свети в небето; един дух огромен
	хаоса вечно със бодрост, с любов обновява.
	Атина тъй е твоята радост земята дарява.

	11

	Нетърпеливи години, жадни за теб часове,
	всички се трупаха, сякаш навръх планината.
	Те заглушаваха тъмните си страхове
	и надеждите светли; безкраен рояк в мрачината —
	зовяха те теб, Свобода! Жалостта им тъй бързо
		във ярост нарасна; смутена,
		Смъртта ги в гроба погледна:
	към нея Скръбта, изумена, за помощ простена!
	И ето че ти, като слънце в небесния свод,
	с величав ореол окръжена, пристигна тогава.
	Като сянка врага си подгони от народ във народ.
	И сякаш отвъд океана навъсен изригна
	в потайна среднощ неочакван и пламенен ден.
	Човеците трепнаха в радост пред тия лъчи,
	които искряха във твоите незнайни очи.

	18

	Ела, Свобода, но и Мъдростта изведи
	из дълбините на вечния дух човешки,
	зорницата както извиква из тъмни води
	сияйното слънце. Аз чувам летежа лудешки
	на вихрената колесница, която я носи.
		Със нея вий всички дойдете,
		закрилници през вековете
	на вечната мисъл, присъдата си да дадете
	над злото световно — Любов, Справедливост, ти,
						Слава
	от минали дни, Надеждо, от страх несмутена!
	(О, Свобода, от тебе какво ли остава,
	когато сама ти се бориш, от тях разделена?)
	Щом благодатта ви със сълзи и с кръв се заплаша,
	свободните, мъдрите, що са те страстно желали,
	те малко ли сълзи и кръв за теб са пролял и?!

	1820


	_(Тази ода, от която тук са дадени само някои характерни откъси, представлява един всеобемащ анализ на човешката история от сътворяването на света до 1820 година, когато е написана. Шели гледа на свободата като на основен стимул, който движи историята. В одата си той отдава почетно място на древна Гърция и по-специално на Атина, като люлка на човешката свобода. Хълмът, който той споменава, без да наименува, е атинският Акропол.)_
