

	Слънцето закри лъчи; вятърът студен бучи;
	голи клоните стърчат, а цветята вече мрат.
		Ето, старата година
	се приготвя за смъртта: ложе в мъртвите листа
		тя застила и мълчи!
		От октомври до април,
		вие, месеци, тръгнете,
		всеки мрачен и унил,
		тъжни дрехи навлечете!
		Хайде, месеци, плачете
		след ковчега — седем сина
		на покойната година!
	Като призраци мъгляви вий над гроба неин бдете!

	Леден дъжд вали, вали над реките придошли;
	гръмотевицата вяло тътне, сякаш е клепало
		за годината умряла.
	Лястовици отлетяха; гущерите се прибраха
		под шубраци и скали.
		Вие, месеци, тръгнете.
		Сиви дрехи наметнете!
		Светлите ви братя знаят
		да се радват, да играят.
		Вие, хълцаща дружина,
		изпратете я, седмина,
		с болка, мъртвата година!
	Със сълзи, сълзи безкрайни, гроба неин оросете!

	1820

