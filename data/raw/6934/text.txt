
	Нощта се събужда, и младото вино
	кипи и очаква наречен жених,
	нощта се събужда и пее невинно:
	на твоите сълзи от извора пих!

	Пробягват ръцете по арфата черна,
	мелодия блика на скръб и на зной,
	в далечни предели се месецът мерна
	и бавно потъна към тъмен завой.

	Слова несъзнати се тихо въземат,
	ту стон безутешен, ту радостен зов,
	нощта се събужда, самотна и в шемет,
	макар и в страдания, тя чака любов!

