	БЕЛЕЖКИ НА АВТОРА

	Съкращенията в сценариите са прости и съществуват, според автора, най-вече за да накарат пишещите сценарии да се почувстват като братство. Във всеки случай имайте предвид, че БП означава _близък план_; МБП означава _много близък план_, ИНТ означава _интериор_; ЕКС означава _екстериор_; ЗП означава _заден план_; ГТ означава _гледна точка._ Вероятно повечето от вас знаеха тези неща предварително, нали така?


	ПЪРВО ДЕЙСТВИЕ

	ПОСТЕПЕННО СЕ ПОЯВЯВА В КАДЪР:
	УСТАТА НА КАТИ УАЙДЪРМАН, МБП

	Тя говори по телефона. Хубава уста; след няколко секунди ще се види, че всичко останало у нея е също толкова хубаво.

	__КАТИ__
	Бил? О, той казва, че нещо не е добре, но винаги е така между две книги… не може да спи, смята, че всяко главоболие е признак на тумор в мозъка… веднъж да започне и всичко ще бъде наред.

	ЗВУК, ЗАДЕН ПЛАН: ТЕЛЕВИЗОР

	КАМЕРАТА СЕ ОТДРЪПВА. КАТИ седи до телефона в кухнята и си бърбори със сестра си, докато прелиства разни каталози. Трябва да забележим нещо не съвсем обичайно за телефона, по който тя говори: той е с две линии. Има СВЕТЕЩИ КОПЧЕТА, които показват коя линия е заета. В момента е заета само една линия — ТАЗИ, ПО КОЯТО ГОВОРИ КАТИ. ДОКАТО КАТИ ПРОДЪЛЖАВА РАЗГОВОРА СИ, КАМЕРАТА СЕ ОТКЪСВА ОТ НЕЯ, ПРЕКОСЯВА КУХНЯТА и през сводест вход минава към дневната.

	__КАТИ__ (гласът й заглъхва)
	О, днес видях Джени Чарлтън… да! Станала е направо гемия!…

	Тя изчезва. Телевизорът започва да се чува все по-силно. Появяват се три деца: ДЖЕФ, на осем, КОНИ, на десет, и ДЕНИС, на тринадесет. Дават „Колелото на Съдбата“, но те не го гледат. Ангажирани са в това прекрасно занимание, което се нарича „Спор какво ще се гледа след това“.

	__ДЖЕФ__
	Хайде де! Това беше първата му книга.

	__КОНИ__
	Първата му голяма книга.

	__ДЕНИС__
	Ще гледаме „Усмивки на крила“, както си гледаме всяка седмица, Джеф.

	Денис говори с такава категоричност, на която може да бъде способен само един по-голям брат. „Още ли искаш да говорим по този въпрос? Само опитай и ще видиш какъв бой ще ти дръпна“ — сякаш казва лицето му.

	__ДЖЕФ__
	Може ли поне да го запишем?

	__КОНИ__
	В момента записваме новините по CNN за мама. Тя каза, че ще поговори доста по телефона е леля Луис.

	__ДЖЕФ__
	Боже Господи, как може да се записват новините по CNN? Та те въобще не спират!

	__ДЕНИС__
	На мама точно това й харесва.

	__КОНИ__
	И не казвай „Боже Господи“, Джефи — още не си пораснал достатъчно, за да говориш за Бога извън църквата.

	__ДЖЕФ__
	Тогава не ми казвай Джефи.

	__КОНИ__
	Джефи, Джефи, Джефи.

	Джеф става, отива до прозореца и започва да гледа в тъмното. Той наистина е много ядосан. Денис и Кони са истински доволни, както се полага за по-големи брат и сестра.

	__ДЕНИС__
	Бедният Джефи.

	__КОНИ__
	Мисля, че ще се самоубие.

	__ДЖЕФ__ (обръща се към тях)
	Това е първата му книга. На вас наистина ли не ви пука?

	__КОНИ__
	Вземи утре касетата под наем, щом толкова много ти се гледа.

	__ДЖЕФ__
	Знаеш, че не дават такива филми на малки деца!

	__КОНИ__ (унесено)
	Я мълчете, това е Вана! Обожавам Вана!

	__ДЖЕФ__
	Денис…

	__ДЕНИС__
	Иди и помоли татко да ти го запише на видеото в неговия кабинет и престани да се държиш като абсолютен досадник.

	ДЖЕФ прекосява стаята като пътьом се изплезва на Вана Уайт. Камерата го следва как отива в кухнята.

	__КАТИ__
	…и когато той ме пита дали тестът на Поли за стрептококи е положителен, аз трябваше да му напомня, че тя не е при нас, а е в подготвителен клас в колежа… и да знаеш само, Луис, колко ми липсва…

	Джеф просто преминава през кухнята, тръгва нагоре по стълбите.

	__КАТИ__
	Деца, ще млъкнете ли най-после?

	__ДЖЕФ__ (намусено)
	Ще млъкнат. Сега вече ще млъкнат.

	Той тръгва нагоре по стълбите малко потиснат. КАТИ поглежда след него, с обич и тревога.

	__КАТИ__
	Пак са се спречкали за нещо. Когато Поли е тук, добре ги строява, но сега, откакто я няма… Не зная… Може би не беше много добре, дето я изпратихме в Болтън. Понякога, като се обажда вкъщи, звучи толкова нещастна…

	ИНТ БЕЛА ЛУГОШИ В РОЛЯТА НА ДРАКУЛА, БП

	Дракула е застанал на входа на своя замък в Трансилвания. Някой е нарисувал балон, който излиза от устата му и в него е написано: „Слушайте! Моите деца на нощта! Каква музика свирят само!“ Постерът е окачен на врата, но ние виждаме това чак когато Джеф я отваря и влиза в кабинета на баща си.

	ИНТ СНИМКА НА КЕЙТ, БП

	КАМЕРАТА СЕ ЗАДЪРЖА ВЪРХУ НЕЯ, ПОСЛЕ ЛЕКО СЕ ОТМЕСТВА НАДЯСНО. Пред погледа ни преминава още една снимка, този път на Поли, дъщерята, която е заминала да се уми, далече от семейството. Тя е прекрасно момиче на шестнадесетина години. След Поли се вижда снимката и на Денис… после на Кони… после Джеф.

	Камерата продължава да се извива, като постепенно се отдръпва назад, така че ние виждаме БИЛ УАЙДЪРМАН, мъж на четиридесет и четири. Има уморен вид. Вперил е погледа в екрана на компютъра на бюрото си, но съзнанието му е в почивка тази вечер, защото екранът е пуст. На една от стените се виждат поставени в рамки корици на книги. Всички са страшни. Заглавието на една от тях е „Призрачна целувка“.

	ДЖЕФ се приближава тихо зад баща си. Килимът поглъща стъпките му. Бил въздъхва и изключва компютъра. Миг след това Джеф пляска с ръце по раменете на баща си.

	__ДЖЕФ__
	Баф!

	__БИЛ__
	Здрасти, Джефи.

	Завърта стола си и се обръща към сина си, който е доста разочарован.

	__ДЖЕФ__
	Защо не се изплаши?

	__БИЛ__
	Плашенето е мой специалитет, с това си вадя хляба. Закоравял съм. Какво има?

	__ДЖЕФ__
	Татко, може ли да гледам първата част на „Призрачна целувка“, а после ти да запишеш останалото? Денис и Кони са окупирали всичко.

	Бил се обръща, за да погледне корицата на книгата, замислен.

	__БИЛ__
	Ти сигурен ли си, че искаш да го гледаш, приятел? Доста е…

	__ДЖЕФ__
	Да!

	ИНТ КАТИ, НА МЯСТОТО ДО ТЕЛЕФОНА В този кадър ясно виждаме зад нея стълбите, които водят към кабинета на мъжа й.

	__КАТИ__
	Абсолютно съм сигурна, че Джеф има нужда от шини на зъбите, обаче нали го знаеш Бил…

	По другата линия се звъни. Втората лампичка на телефона просветва.

	__КАТИ__
	Търсят ни по другата линия, Бил ще…

	Но виждаме как Бил и Джеф слизат по стълбите зад нея.

	__БИЛ__
	Скъпа, къде са празните касети? Не можах да ги намеря в кабинета и…

	__КАТИ__ (На БИЛ) Почакай!

	(На ЛУИС)
	Изчакай секунда да видя кой е на другата линия, Лу.

	Тя превключва от едната линия на другата. Натиска най-горното копче, откъдето е дошло новото повикване.

	__КАТИ__
	Ало! Семейство Уайдърман.

	ЗВУК: ОТЧАЯНО ХЪЛЦАНЕ.
	__ХЪЛЦАЩ ГЛАС__
	Отведете… моля ви заведете… заве…
	__КАТИ__
	Поли? Ти ли си? Какво има?

	ЗВУК: ХЪЛЦАНЕ Ужасно е, да ти скъса сърцето.

	__ХЪЛЦАЩ ГЛАС__
	Моля ви… бързо…

	ЗВУК: ХЪЛЦАНЕ… После ЩРАК! Връзката се разпада.

	__КАТИ__
	Поли, успокой се! Каквото и да е станало, не може да е толкова стара…

	Чува се бученето от откритата линия.
	Джеф е тръгнал към стаята с телевизора с надеждата да намери свободна касета.

	__БИЛ__
	Кой се обади?

	Без да поглежда към съпруга си и без да му отговори, Кейт натиска пак долното копче.

	__КАТИ__
	Луис? Слушай, ще ти позвъня по-късно. Поли се обади и ми се стори много разстроена. Не… затвори телефона. Да, добре. Благодаря ти.

	Затваря телефона.

	__БИЛ__ (угрижен)
	Поли ли беше?

	__КАТИ__
	Плачеше неудържимо. Прозвуча ми така, сякаш искаше да каже: „Елате да ме приберете вкъщи“… Знаех, че това проклето училище ще й вземе здравето… Защо ли се оставих да ме убедиш…

	Тя започва трескаво да рови на полицата с телефона. Наоколо се разлетяват рекламни брошури.

	__КАТИ__
	Кони, ти ли ми взе тефтерчето с адресите?

	__КОНИ__ (глас)
	Не, мамо.

	Бил измъква от задния си джоб смачкано тефтерче и започва да го прелиства.

	__БИЛ__
	Ето, аз го имам. Само дето…

	__КАТИ__
	Знам, че телефонът на проклетото общежитие е винаги зает. Дай ми го.
	__БИЛ__
	Скъпа, успокой се.

	__КАТИ__
	Ще се успокоя след като говоря с нея. Тя е на шестнадесет години, Бил. Момичетата на шестнадесет години често изпадат в депресии. Понякога дори се самоу… дай ми проклетия номер.

	__БИЛ__
	617-555-8641
	Докато тя набира номера, камерата преминава в БП.

	__КАТИ__
	Хайде, хайде… дано е свободно… само този път…

	ЗВУК: ИЗЩРАКВАНЕ. Пауза. След това… чува се сигнал свободно.

	__КАТИ__
	Господи, благодаря ти!

	__ГЛАС__
	Общежитието Хартсхорн, на телефона е Фрида. Ако ви трябва Лекса, кралицата на секса, тя е още под душа, Арни.

	__КАТИ__
	Бихте ли повикали Поли на телефона? Поли Уайдърман? Обажда се Кейт Уайдърман, майка й.

	__ГЛАС__
	О, Боже! Извинете. Аз пък помислих… почакайте моля, Госпожо Уайдърман.

	ЗВУК: ТЕЛЕФОНЪТ ИЗЩРАКВА

	__ГЛАС__ (чува се съвсем слабо)
	Поли! Пол?… Телефонът!… Майка ти се обажда!

	ИНТ ПО-ШИРОК ЪГЪЛ ОТ МЯСТОТО НА ТЕЛЕФОНА, ВИЖДА СЕ БИЛ

	__БИЛ__
	Е, и?

	__КАТИ__
	Отидоха да я повикат. Надявам се.

	Връща се ДЖЕФ с касета в ръка.

	__ДЖЕФ__
	Намерих една, татко. Денис ги беше скрил, както обикновено.

	__БИЛ__
	Идвам след една минута, Джеф. Иди да гледаш телевизия.

	__ДЖЕФ__
	Но…

	__БИЛ__
	Няма да забравя. Върви сега.

	ДЖЕФ излиза.


	__КАТИ__
	О, хайде, хайде, хайде…

	__БИЛ__
	Успокой се, Кати.

	__КАТИ__
	Само да беше я чул! Нямаше да ми казваш да се успокоя. Звучеше толкова…

	__ПОЛИ__ (бодро)
	Здрасти, майче!

	__КАТИ__
	Поли? Миличка? Добре ли си?

	__ПОЛИ__ (с щастлив глас)
	Дали съм добре? Имам отличен по биология, много добър на есето по френски и Рони Хенсън ме покани на пролетния бал. Толкова съм добре, че ако ми се случи още едно хубаво нещо, просто ще се пръсна.

	__КАТИ__
	Ти не ми ли се обади преди малко? Късаше се от рев…

	По лицето на Кати разбираме, че тя вече знае отговора на този въпрос.

	__ПОЛИ__
	Не, въобще не съм се обаждала!

	__КАТИ__
	Радвам се за контролното ти и затова, че ще ходиш на бала. Сигурно е бил някой друг. Пак ще се чуем!

	__ПОЛИ__
	Добре. Много поздрави на татко!

	__КАТИ__
	Ще го поздравя.

	ИНТ МЯСТОТО ДО ТЕЛЕФОНА, ПО-ШИРОК ЪГЪЛ

	__БИЛ__
	Добре ли е?

	__КАТИ__
	Добре е. Бях готова да се закълна, че е Поли, но… тя е толкова щастлива.

	__БИЛ__
	Значи някой си е направил майтап. Или пък някой е бил толкова разстроен, че е набрал погрешен номер… „през трепкащото було на сълзите“, както бихме казали ние, ветераните-драскачи.

	__КАТИ__
	Не беше майтап и не беше грешка! Беше някой от семейството!

	__БИЛ__
	Скъпа, не можеш да си толкова сигурна.

	__КАТИ__
	Така ли? Ако се обади Джефи и плаче, ти няма ли да го познаеш?

	__БИЛ__ (шокиран от това)
	Ами, може би! Сигурно!

	Тя не го слуша. Натиска бутоните на телефона, бързо.

	__БИЛ__
	На кого звъниш?

	Тя не му отговаря.

	ЗВУК: телефон, който иззвънява два пъти. След това:

	__ВЪЗРАСТЕН ЖЕНСКИ ГЛАС__
	Ало?

	__КАТИ__
	Мамо? Ти ли си… (пауза). Ти ли се обади преди малко?

	__ГЛАС__
	Не, скъпа… защо?

	__КАТИ__
	О, нали ги знаеш тези телефони. Говорех с Луис и второто обаждане се изгуби.

	__ГЛАС__
	Е, не съм била аз, Кати. Днес видях най-фантастичната рокля в един бутик и…

	__КАТИ__
	Какво ще кажеш, ако ти се обадя по-късно, мамо?

	__ГЛАС__
	Кати, добре ли си?

	__КАТИ__
	Имам… мамо, струва ми се, че имам разстройство. Трябва да свършваме. Чао!

	Тя затваря телефона. Бил остава мълчаливо, докато тя затвори телефона, после изведнъж избухва в див смях, като магарешки рев.

	__БИЛ__
	Боже Господи… разстройство… Трябва да го запомня, че като ми се обади агентът ми следващия път… о, Кати, как успя да се оправиш само…

	__КАТИ__ (почти крещи)
	Това не е смешно!

	Бил престава да се смее.

	ИНТ СТАЯТА С ТЕЛЕВИЗОРА
	Джеф и Денис се боричкат. Изведнъж спират. И трите деца поглеждат към кухнята.

	ИНТ ТЕЛЕФОНА, БИЛ И КАТИ

	__КАТИ__
	Казвам ти, че беше някой от семейството и звучеше толкова… о, ти няма да разбереш. Този глас ми е познат.

	__БИЛ__
	Но ако Поли е добре и майка ти е добре…

	__КАТИ__ (убедено)
	Дона е.

	__БИЛ__
	О, хайде, скъпа, преди малко беше сигурна, че е Поли.

	__КАТИ__
	Няма кой друг да е. Говорех по телефона с Луис и мама е добре, значи може да бъде само Дона. Тя е най-малката… Може да съм я сбъркала с Поли… но сега тя е сама в онази ферма, с бебето!

	__БИЛ__ (стреснат)
	Как така сама?

	__КАТИ__
	Джери е в Бърлингтън! Дона е, нещо се е случило с Дона!

	Кони влиза разтревожена в кухнята.

	__КОНИ__
	Мамо? Добре ли е леля Дона?

	__БИЛ__
	Доколкото ни е известно е добре. Успокой се, миличко. Няма защо да се тревожим, преди да сме сигурни, че има защо.

	Кати избира номера и се заслушва. Звук: сигнал заето. Кати затваря телефона. Бил я поглежда въпросително с повдигнати вежди.

	__КАТИ__
	Заето.

	__БИЛ__
	Кати, сигурна ли си…

	__КАТИ__
	Само тя остава… тя трябва да е била. Бил, страх ме е. Ще ме закараш ли дотам?

	__БИЛ__
	Какъв й е номерът?

	__КАТИ__
	555–6169

	Бил набира номера. Чува сигнал заето. Затваря и натиска нулата.

	__ТЕЛЕФОНИСТКА__
	Централа.

	__БИЛ__
	Опитвам се да набера номера на балдъзата ми. Линията е заета. Подозирам, че може да има някакъв проблем. Можете ли да прекъснете разговора, за да се свържем с нея?

	ИНТ ВРАТАТА НА СТАЯТА С ТЕЛЕВИЗОРА

	И трите деца са застанали на вратата тихи и разтревожени.

	ИНТ ЪГЪЛЪТ С ТЕЛЕФОНА, БИЛ И КЕЙТ

	__ТЕЛЕФОНИСТКА__
	Как се казвате, господине?

	__БИЛ__
	Уилям Уайдърман. Телефонният ми номер е…

	__ТЕЛЕФОНИСТКА__
	Да не би да сте Уилям Уайдърман, дето написа „Орисията на паяка“?

	__БИЛ__
	Да, моя е. Ако…

	__ТЕЛЕФОНИСТКА__
	Боже Господи, направо съм влюбена в тази книга! Влюбена съм във всичките ви книги! Аз…

	__БИЛ__
	Много се радвам, че е така, но в момента съпругата ми е много разтревожена, че не може да се свърже със сестра си. Ако имате възможност…

	__ТЕЛЕФОНИСТКА__
	Да мога да го направя. Моля, дайте ми телефонния си номер, господин Уайдърман, трябва да го впиша тук. (Тя се кикоти.) Обещавам, че няма да го дам на никого.

	__БИЛ__
	Номерът ми е 555–4408.

	__ТЕЛЕФОНИСТКА__
	И на кой номер искате да се обадите?

	__БИЛ__ (поглежда към КАТИ)
	Наа…

	__КАТИ__
	555–6169.

	__БИЛ__
	555–6169.

	__ТЕЛЕФОНИСТКА__
	Почакайте един момент, господин Уайдърман… Между другото и „Нощта на Звяра“ също беше много хубава. Изчакайте малко.

	ЗВУК: ТЕЛЕФОННО ЩРАКАНЕ

	__КАТИ__
	Тя дали…

	__БИЛ__
	Да. Трябва да…

	Чува се едно последно изщракване.

	__ТЕЛЕФОНИСТКА__
	Извинете ме, господин Уайдърман, но тази линия не е заета. Просто телефонът е оставен отворен. Дали ако ви изпратя моя екземпляр от „Орисията на паяка“…

	Бил затваря телефона.

	__КАТИ__
	Защо затвори?

	__БИЛ__
	Тя не може да се включи в линията. Телефонът не е зает. Просто е отворен.

	Споглеждат се мрачно един друг.

	ЕКС НИСКА СПОРТНА КОЛА ПРЕМИНАВА ПРЕД КАМЕРАТА. НОЩ

	ИНТ В КОЛАТА БИЛ И КАТИ

	КАТИ, изплашена. БИЛ, на волана, разтревожен.

	__КАТИ__
	Хей, Бил, кажи ми, че с нея всичко е наред.

	__БИЛ__
	С нея всичко е наред.

	__КАТИ__
	А сега ми кажи какво мислиш в действителност.

	__БИЛ__
	Тази вечер Джеф се промъкна зад гърба ми и се опита да ме изплаши с „баф!“. Много беше разочарован, когато аз не подскочих. Казах му, че съм закоравял, защото плашенето е мой специалитет. (Пауза) Това беше лъжа.

	__КАТИ__
	Защо му трябваше на Джери да се мести чак там, когато половината време го няма вкъщи? И тя е сама с това мъничко-мъничко бебе? Защо?

	__БИЛ__
	Тихо, Кати, почти стигнахме.

	__КАТИ__
	Давай по-бързо!

	ЕКС КОЛАТА
	Той кара още по-бързо.

	ИНТ СТАЯТА С ТЕЛЕВИЗОРА В ДОМА НА УАЙДЪРМАН
	Телевизорът продължава да е включен и децата продължават да са там, но са престанали да се дърлят.

	__КОНИ__
	Денис, как мислиш, дали леля Дона е добре?

	__ДЕНИС__ (смята, че тя е мъртва, обезглавена от някой маниак.)
	Да. Разбира се, че е добре.

	ИНТ ТЕЛЕФОНЪТ ГТ ОТ СТАЯТА С ТЕЛЕВИЗОРА

	Той е там, в ъгъла, окачен на стената, в тъмното като змия, готова за атака.
	ЗАТЪМНЕНИЕ


	ВТОРО ДЕЙСТВИЕ

	ЕКС САМОТНА ФЕРМА

	Към нея води дълга алея. Свети само в дневната. По алеята се разливат фаровете на кола. Колата на Уайдърманови се приближава до гаража и спира пред него.

	ИНТ КОЛАТА, С БИЛ И КАТИ

	__КАТИ__
	Страх ме е.

	Бил се навежда, бръква под седалката и изважда пистолет.

	__БИЛ__ (навъсено)
	Баф-баф!

	__КАТИ__ (напълно изненадана)
	Откога го имаш това?

	__БИЛ__
	От миналата година. Не исках да ви плаша с децата. Имам разрешително. Хайде.

	БП БИЛ И КАТИ
	Излизат. Кати застава до колата, докато БИЛ се приближава до гаража и надниква вътре.

	__БИЛ__
	Колата й е тук.

	КАМЕРАТА ГИ ПРОСЛЕДЯВА КАК СЕ ПРИБЛИЖАВАТ ДО входната врата. Сега чуваме телевизора, който е пуснат високо. БИЛ натиска звънеца. Чуваме го как звъни вътре. Те чакат. КАТИ натиска звънеца. Никой не отваря. Тя го натиска и не си вдига пръста от него. БИЛ поглежда към:

	БП КЛЮЧАЛКАТА, ОТ ГЛЕДНА ТОЧКА НА БИЛ
	Върху нея се виждат големи драскотини.

	БП БИЛ И КАТИ

	__БИЛ__ (тихо)
	Някой е пипал ключалката.

	КАТИ поглежда и изхлипва. БИЛ опитва вратата. Тя се отваря. Телевизорът се чува още по-силно.

	__БИЛ__
	Стой плътно зад мен. Бъди готова да побегнеш в случай, че стане нещо. Боже Господи, трябваше да те оставя вкъщи, Кати.

	Той влиза. КАТИ го следва, ужасена до сълзи.

	ИНТ ДНЕВНАТА НА ДОНА И ДЖЕРИ

	От този ъгъл виждаме само малка част от стаята. Телевизорът се чува още по-високо. Бил влиза в стаята с вдигнат пистолет. Поглежда надясно… и изведнъж цялото му напрежение изчезва. Навежда пистолета.

	__КАТИ__ (промъква се до него)
	Бил… какво…

	Той посочва

	ИНТ ДНЕВНАТА, ОТ ГЛЕДНА ТОЧКА НА БИЛ И КАТИ

	Стаята изглежда така, сякаш през нея е минал циклон… но не от грабеж или убийство; просто от едно здраво осемнадесет месечно бебе. След изтощителен ден, прекаран в съсипване на дневната, бебето се е уморило и мама се е уморила и са заспали заедно на кушетката. Бебето е в скута на Дона. На главата й има слушалки от уокмен. Има играчки, здрави гумени играчки — герои от „Улица Сезам“ и строителни елементи от Плейскул. Разхвърляни са навсякъде. Бебето е измъкнало повечето от книгите от библиотеката. По всичко личи, че добре е сдъвкало една от тях. Бил се приближава и я вдига. Това е „Призрачна целувка“.

	__БИЛ__
	Много хора сами казвали, че направо поглъщат книгите ми, но това вече е прекалено.

	На него му е забавно. Но не и на КАТИ. Тя се приближава до сестра си, готова да й вдигне скандал… но вижда колко изтощена изглежда Дона и поомеква.

	ИНТ ДОНА И БЕБЕТО ОТ ГЛЕДНА ТОЧКА НА КАТИ

	Заспали са дълбоко и дишат равномерно, като картина на Рафаел на Мадоната с Младенеца. Камерата се връща на уокмена. Чуваме слабо Хюи Луис енд дъ Нюз. Камерата продължава още малко напред до един телефон, който се намира на масата до стола. Слушалката не е на вилката. Изместена е леко, колкото да прекъсне връзката и да изплаши хората до смърт.

	ИНТ КАТИ
	Тя въздъхва, навежда се и поставя слушалката на вилката. След това натиска стопа на уокмена.

	ИНТ ДОНА, БИЛ И КАТИ

	ДОНА се събужда, когато музиката спира. Гледа объркана към БИЛ и КАТИ.

	__ДОНА__ (замаяна)
	Ами… здрасти.

	Тя осъзнава, че е със слушалките на уокмена и ги сваля.

	__БИЛ__
	Здрасти, Дона.

	__ДОНА__ (продължава да е полузаспала)
	Трябваше да звъннете, бе хора. Къщата е направо кочина.

	Усмихва се. Цялата грейва, когато се усмихне.

	__КАТИ__
	Опитахме се. Телефонистката каза на Бил, че телефонът не е затворен. Помислих си, че може нещо да се е случило. Как можеш да спиш докато гърми тази музика?

	__ДОНА__
	Така си почивам най-добре.

	(Вижда изгризаната книга в ръцете на БИЛ)

	О, Бил, за Бога, извинявай! На Джъстин му никнат зъби и…

	__БИЛ__
	Много критици биха казали, че той е избрал много подходяща книга, в която да си забие зъбите. Не искам да те плаша красавице, но някой се е опитвал да ти отвори входната врата с отвертка или нещо такова. Не зная кой е бил, но се е опитал да проникне през нея.

	__ДОНА__
	Боже, ама не! Това беше Джери миналата седмица. Погрешка затворих вратата и се заключихме отвън, а той си беше забравил ключа, и резервният не беше над вратата, където обикновено го държим. Той беше адски ядосан, защото много му се ходеше до тоалетната, така че грабна една отвертка, за да отвори. Обаче не стана — тази ключалка си я бива. (Пауза) Докато си намеря ключа, той вече си беше свършил работата в храстите.

	__БИЛ__
	И ако никой не се е опитвал да влезе през вратата, тогава защо аз можах проста да отворя вратата и да вляза?

	__ДОНА__ (виновно)
	Ами… аз понякога забравям да я заключа.

	__КАТИ__
	Значи тази вечер ти не си ми звънила по телефона, Дона?

	__ДОНА__
	Боже, не съм! На никого не съм се обаждала! Не съм имала време да звъня, трябваше да гоня Джъстин! Той непрекъснато се опитваше да изяде омекотителя за тъкани! Тогава му се доспа, а аз седнах и реших да послушам малко музика, докато дойде време за твоя филм по телевизията, Бил, и съм заспала…

	Като чува за филма, Бил видимо трепва и спира поглед върху книгата. След това поглежда часовника си.

	__БИЛ__
	Обещах на Джеф да му го запиша. Хайде, Кати, можем да се върнем навреме.

	__КАТИ__
	Секунда само.

	Вдига телефона и набира номер.

	__ДОНА__
	Слушай, Бил, смяташ ли, че Джефи е достатъчно голям да гледа такива филми?

	__БИЛ__
	Той върви по кабелната телевизия. Те изрязват кървавите епизоди.

	__ДОНА__ (объркана, обаче с добро чувство)
	О, това е добре.

	ИНТ КАТИ, БП

	__ДЕНИС__ (по телефона) Ало?

	__КАТИ__
	Просто си помислих, че ще ви е по-спокойно, ако ви кажа, че леля Дона е добре.

	__ДЕНИС__ (по телефона)
	О, слава Богу! Благодаря, мамо!

	ИНТ В ЪГЪЛА С ТЕЛЕФОНА. ДЕНИС И ДРУГИТЕ. Той има много облекчен вид.

	__ДЕНИС__
	С леля Дона всичко е наред.

	ИНТ В КОЛАТА, БИЛ И КАТИ Известно време пътуват мълчаливо.

	__КАТИ__
	Ти ме мислиш за една истерична идиотка, нали така?

	__БИЛ__ (искрено учуден)
	Не! И аз се изплаших.

	__КАТИ__
	Ти наистина ли не си ми ядосан?

	__БИЛ__
	Ако знаеш само как ми олекна. (Смее се. ) Хич я няма нашата Дона, но аз си я обичам.

	__КАТИ__ (навежда се към него и го целува) Обичам те. Ти си най-големият сладур.

	__БИЛ__
	Аз съм най-голямото страшилище.

	__КАТИ__
	Мен не можеш да ме преметнеш.

	ЕКС КОЛАТА
	ПРЕЛИТА КРАЙ КАМЕРАТА И ПРЕМИНАВАМЕ В:
	ИНТ ДЖЕФ В ЛЕГЛОТО

	Стаята е тъмна. Завивките са дръпнати до главата му.

	__ДЖЕФ__
	Обещаваш ли да запишеш останалото?

	КАМЕРАТА СЕ ОТДРЪПВА така, че виждаме БИЛ, който е седнал на леглото.

	__БИЛ__
	Обещавам.

	__ДЖЕФ__
	Много ми хареса момента, когато мъртвецът откъсна главата на пънкаря.

	__БИЛ__
	Ами… преди изрязваха кървавите сцени.

	__ДЖЕФ__
	Какво, татко?

	__БИЛ__
	Нищо. Обичам те, Джефи.

	__ДЖЕФ__
	И аз те обичам. И Джамбо те обича.

	Джеф вдига плюшен дракон, който определено няма войнствен вид. БИЛ целува дракона, след това ДЖЕФ.

	__БИЛ__
	Лека нощ.

	__ДЖЕФ__
	Лека нощ. (Когато Бил стига до вратата) Радвам се, че с леля Дона всичко е наред.

	__БИЛ__
	И аз.

	ИНТ ТЕЛЕВИЗОРЪТ БП

	Някакъв тип, който има вид на загинал при автомобилна катастрофа поне две седмици преди да започнат снимките (и оттогава е бил изложен на горещ климат) излиза със залитане от гробница. Камерата се отдръпва и виждаме БИЛ, който включва видеото на запис.

	__КАТИ__ (чува се само гласът й)
	Баф.

	БИЛ се оглежда. Камерата се отдръпва още повече, така че виждаме КАТИ, облечена в прозрачна нощница.

	__БИЛ__
	На тебе „баф“. Пропуснах първите четиридесет секунди след паузата. Трябваше да целуна Рамбо.

	__КАТИ__
	Сигурен ли си, че не ми се сърдиш, Бил?

	Той отива до нея и я целува.

	__БИЛ__
	Ни най-малко.
	__КАТИ__
	Бях готова да се закълна, че беше някой от нашите. Нали разбираш какво искам да кажа? Някой от нашите?

	__БИЛ__
	Да.

	__КАТИ__
	Сякаш още чувам онова хлипане. Толкова тъжно… така покрусено.

	__БИЛ__
	Кати, не ти ли се е случвало да припознаеш някого на улицата, да му извикаш и когато се обърне да видиш, че това е напълно непознат човек?

	__КАТИ__
	Да, веднъж в Сиатъл. Бях в един супермаркет и ми се стори, че видях старата си съквартирантка. Аз… о, да. Сега разбирам какво имаш предвид.

	__БИЛ__
	Човек може да се припознае в нечий глас, така както може да се припознае в нечие лице.

	__КАТИ__
	Да, но… човек може да различи, когато е някой от своите. Поне до тази вечер бях сигурна, че е така.

	Тя слага бузата си върху рамото му. По лицето й се чете тревога.

	__КАТИ__
	Бях абсолютно сигурна, че е Поли…

	__БИЛ__
	Защото непрекъснато се тревожиш как тя се оправя в новото училище… Въпреки че, ако се съди по това, което ти каза тази вечер, явно се оправя много добре. Ти как мислиш?

	__КАТИ__
	Да… предполагам, че е така.

	__БИЛ__
	Хайде, отпусни се, скъпа.

	__КАТИ__ (вглежда се внимателно в очите му)
	Не обичам да те виждам толкова уморен. Побързай с новата книга, моля те.

	__БИЛ__
	Ами, опитвам се.

	__КАТИ__
	Ще дойдеш ли да си легнем?

	__БИЛ__
	Веднага щом запиша филма за Джеф.

	__КАТИ__ (смее се)
	Бил, тази машина е произведена от японски техници, който са помислили за всичко. Тя ще запише всичко сама.

	__БИЛ__
	Да, обаче този филм отдавна не съм го гледал и…

	__КАТИ__
	Добре, тогава. Приятно гледане. Сигурно няма да заспя веднага. (Пауза). И аз си имам нещо предвид.

	__БИЛ__ (усмихнат)
	Ами, така ли?

	__КАТИ__
	Ами така.

	Тя тръгва навън, виждат се дългите й крака, после се обръща на вратата, защото се е сетила за нещо.

	__КАТИ__
	Ако покажат онази сцена, където главата на пънкаря…

	__БИЛ__ (виновно)
	Ще я изтрия.

	__КАТИ__
	Лека нощ. И още веднъж ти благодаря. За всичко.

	Тя си тръгва. Бил седи в стола.

	ИНТ ТЕЛЕВИЗОРЪТ БП
	Двойка се целува в кола. Изведнъж вратата е изтръгната и се появява мъртвецът. Кадърът преминава в:

	ИНТ КАТИ, В ЛЕГЛОТО
	Тъмно е. Тя спи. Разбужда се… донякъде.

	__КАТИ__ (сънливо)
	Хей, драги…

	Тя протяга ръка към него, но неговата страна на леглото е празна, завивката, е все така опъната. Тя сяда. Поглежда към:

	ИНТ ЧАСОВНИК НА НОЩНАТА МАСИЧКА, ОТ ГЛЕДНА ТОЧКА НА КАТИ
	Часовникът показва 2:03. После премигва и показва 2:04.

	ИНТ КАТИ
	Сега вече напълно разбудена. И разтревожена. Тя става, облича пеньоара си и излиза от спалнята.

	ИНТ ТЕЛЕВИЗИОННИЯТ ЕКРАН, БП Сняг

	__КАТИ__ (гласът й се приближава)
	Бил? Скъпи? Добре ли си? Бил? Би…

	ЙНТ КАТИ, В КАБИНЕТА НА БИЛ
	Тя е замръзнала с широко отворени, ужасени очи.

	ИНТ БИЛ, В СВОЯ СТОЛ
	Килнал се е на една страна, очите му са затворени, ръката му е пъхната под ризата. ДОНА беше заспала. БИЛ не е.

	ЕСКТ. КОВЧЕГ, КОЙТО СЕ СПУЩА В ГРОБА

	__СВЕЩЕНИК__ (глас)
	И така, ние предаваме тленните останки на Бил Уайдърман на земята, с вяра в духа и в душата му. „И нека не бъдете отхвърлени, братя…“

	ЕКСТ КРАЙ ГРОБА

	Тук са се наредили всички от семейство УАЙДЪРМАН. КАТИ и ПОЛИ са облечени в еднакви черни рокли и еднакви воалетки. Кони носи черна пола и бяла блуза. ДЕНИС и ДЖЕФ са облечени в черни костюми. ДЖЕФ плаче. Под мишницата си е стиснал дракона Джамбо за малко допълнително успокоение.

	Камерата се приближава към КАТИ. По бузите й се стичат сълзи. Тя се навежда и взема шепа пръст. Хвърля я в гроба.

	ЕКС ДЖЕФ Плаче.

	ЕКС ПОГЛЕД НАВЪТРЕ В ГРОБА Разпръсната пръст над ковчега

	КАДЪРЪТ ПРЕМИНАВА В: ЕКС ГРОБЪТ

	ГРОБАР подрежда последния чим.
	__ГРОБАР__
	Жена ми казва, че е трябвало да напишете поне още един-два, преди да получите инфаркта, господине. (Пауза) Аз пък предпочитам уестърни.

	ЕКС ЦЪРКВА

	НАДПИС: ПЕТ ГОДИНИ ПО-КЪСНО

	ЗВУЧИ СВАТБЕН МАРШ. ПОЛИ, пораснала и преливаща от щастие, се появява под дъжд от ориз. Облечена е в булчинска рокля, до нея е младоженецът.

	Сватбарите, които хвърлят ориз, са се подредили от двете страни на пътеката. Зад булката и младоженеца идват и останалите. Сред тях забелязваме КАТИ, ДЕНИС, КОНИ и ДЖЕФ… всичките са пет години по-възрастни. КАТИ е с друг мъж. Това е ХАНК. Междувременно КАТИ също се е омъжила.

	ПОЛИ се обръща към майка си.

	__ПОЛИ__
	Благодаря ти, мамо.

	__КАТИ__ (плаче)
	О, хубавата ми кукла, толкова съм щастлива.

	Прегръщат се. След малко ПОЛИ се дръпва назад и поглежда към ХАНК. Следва кратък миг напрежение, след което ПОЛИ прегръща и ХАНК.

	__ПОЛИ__
	И на теб ти благодаря, Ханк. Извинявай, че се държах толкова глупашки през цялото това време…

	__ХАНК__ (спокойно)
	Никога не си се държала глупашки, Поли. Всяко дете си има само един баща.

	__КОНИ__
	Хвърляй го! Хвърляй го!

	След миг Поли хвърля букета си.

	ЕКС БУКЕТЪТ В БЛИЗЪК ПЛАН, ЗАБАВЕН КАДЪР Превърта се във въздуха.

	КАДЪРЪТ ПРЕМИНАВА В:
	ИНТ КАБИНЕТЪТ, КАТИ, НОЩ

	Снимките продължават да са на бюрото, но компютърът е бил заменен от голяма лампа, която осветява ярко купчина чертежи. Обложките на книгите са заменени със снимки на сгради. Вероятно сгради, които първо са били построени във въображението на Ханк.

	__КАТИ__ гледа бюрото, замислена и малко тъжна.

	__ХАНК__ (глас)
	Ще дойдеш ли да си легнеш, Кати?

	Тя се обръща и камерата се отдръпва, за да ни покаже и ХАНК. Той е по халат, облечен върху пижама. Тя се приближава и леко го прегръща, усмихната. Може би ще забележим няколко бели кичура в косите й, „нейното хубаво пони“ е пробягало доста от пътя си, откакто БИЛ е умрял.

	__КАТИ__
	След малко. Нали разбираш, една жена не вижда първородната си дъщеря да се жени всеки ден.

	__ХАНК__
	Разбирам.

	Камерата ги следва как тръгват от работната част на кабинета и се отправят към по-всекидневната част. Тя изглежда съвсем както е изглеждала в старите времена, с малка масичка, стерео, телевизор, диван и старото кресло на БИЛ. Тя поглежда към него.

	__ХАНК__
	Все така ти е мъчно за него, нали?

	__КАТИ__
	В някои дни ми е по-мъчно, отколкото обикновено. Ти не знаеше, а Поли беше забравила.

	__ХАНК__
	Какво беше забравила, скъпа?

	__КАТИ__
	Поли се ожени в деня, когато се навършват пет години от смъртта на Бил.

	__ХАНК__ (прегръща я)
	Хайде, защо не дойдеш да си легнем?

	__КАТИ__
	След малко.

	__ХАНК__
	Добре. Може да не съм заспал още.

	__КАТИ__
	Да не ти минават разни идеи през главата?

	__ХАНК__
	Може и да ми минават.

	__КАТИ__
	Това е хубаво.

	Той я целува, след това си тръгва, като затваря вратата след себе си. КАТИ сяда в стария стол на БИЛ. Наблизо, върху малката масичка се намира дистанционното управление за телевизора и дериват на телефона. КАТИ поглежда пустия екран и КАМЕРАТА СЕ ПРИБЛИЖАВА до лицето й. В едното й око набъбва сълза, блеснала като сапфир.

	__КАТИ__
	Много ми липсваш, драги. Страшно много. Всеки ден. И знаеш ли какво? Направо ме боли.

	Сълзата се стича. Тя взема дистанционното управление на телевизора и го включва.

	ИНТ ТЕЛЕВИЗОРЪТ ОТ ГЛЕДНА ТОЧКА НА КАТИ
	Тъкмо свършва реклама за ножовете Гинзу и се появява заставка със звезда

	__ТЕЛЕВИЗИОНЕН ГОВОРИТЕЛ__ (глас)
	Сега отново Канал 63 със своето предаване както всеки четвъртък „Звездни филми“. Тази вечер ще гледате… "Призрачна целувка".

	Заставката изчезва и преминава в образа на Някакъв тип, който има вид на загинал при автомобилна катастрофа поне две седмици преди да започнат снимките (и оттогава е бил изложен на горещ климат). Той излиза със залитане от същата стара гробница.

	ИНТ КАТИ

	Страхотно стресната — почти ужасена. Бързо натиска копчето за изключване на дистанционното управление. Телевизорът угасва.

	Лицето на КАТИ се оживява. Тя започва да се бори с надигащата се емоционална буря, но съвпадението с филма прелива чашата на един от най-емоционално натоварените дни в живота й. Бентът се отприщва и тя започва да хлипа… ужасни, покрусени ридания. Посяга към малката масичка, за да постави дистанционното на нея и събаря телефона на пода.

	ЗВУК: БУЧЕНЕТО НА ОТВОРЕНА ТЕЛЕФОННА ЛИНИЯ

	Обляното й в сълзи лице изведнъж замръзва, когато тя вижда телефона. На лицето й се появява нещо… може би някаква идея? Може би интуиция? Трудно е да се определи. А може би и не е необходимо.

	ИНТ ТЕЛЕФОНЪТ, ОТ ГЛЕДНА ТОЧКА НА КАТИ

	КАМЕРАТА СЕ ПРИБЛИЖАВА В СЪВСЕМ БЛИЗЪК ПЛАН… ДОКАТО точките на слушалката заприличват на бездни.

	ОЩЕ ПО-СИЛНО СЕ ЧУВА БУЧЕНЕТО НА ОТВОРЕНАТА ЛИНИЯ

	ПОТЪВАМЕ В ТЪМНИНАТА… и чуваме

	__БИЛ__ (глас)
	На кого се обаждаш? На кого искаш да се обадиш? На кого би се обадила, ако не беше твърде късно?

	ИНТ КАТИ
	Сега на лицето й е изписано странно хипнотизирано изражение. Тя се навежда, взема телефона и набира номер, на пръв поглед случайни цифри.

	ЗВУК: СИГНАЛ СВОБОДНО

	КАТИ продължава да гледа като хипнотизирана. Това състояние продължава, докато някой от другия край вдига слушалката… и тя чува себе си от другия край на линията.

	__КАТИ__ (глас по телефона)
	Ало, семейство Уайдърман.

	КАТИ — днешната КАТИ с посребрените кичури в косите — продължава да хлипа, но едновременно с това на лицето й се опитва да се появи отчаяна надежда. На някакво ниво тя разбира, че дълбочината на мъката й е дала възможност за някакъв вид телефонно пътуване през времето. Тя се опитва да говори, да накара думите да излязат от гърлото й.

	__КАТИ__ (хлипайки)
	Отведете… моля ви… заве…

	ИНТ КАТИ, ДО ТЕЛЕФОНА, РЕПРИЗ
	Действието се развива преди пет години. БИЛ е застанал до нея със загрижен вид. ДЖЕФ се отдалечава, за да потърси празна касета в съседната стая.

	__КАТИ__
	Поли? Какво се е случило?

	ИНТ КАТИ, В КАБИНЕТА

	__КАТИ__ (хълцайки)
	Моля ви… бързо…

	ЗВУК: ИЗЩРАКВАНЕ, ВРЪЗКАТА СЕ РАЗПАДА.

	__КАТИ__ (крещи)
	_Заведете го в болницата! Ако искате да оживее, заведете го в болницата! Той ще получи инфаркт! Той…_

	Бавно, много бавно Кати затваря телефона. След това, само след миг, пак го вдига. Говори гласно без да го съзнава. Може би въобще не си дава сметка за това.

	__КАТИ__
	Набрах стария номер. Набрах…

	ВМЪКВАНЕ НА:

	ИНТ БИЛ ДО ТЕЛЕФОНА, ДО НЕГО КАТИ
	Той току-що е взел телефона от ръцете на Кати и разговаря с телефонистката.

	__ТЕЛЕФОНИСТКА__ (в слушалката, смее се)
	Обещавам на никого да не го казвам.

	__БИЛ__
	Номерът е 555…

	ИНТ КАТИ, СЕДНАЛА В КРЕСЛОТО НА БИЛ, БЛИЗЪК ПЛАН

	__КАТИ__ (довършва) — 4408

	ИНТ ТЕЛЕФОНЪТ, БП
	Треперещите пръсти на КАТИ започват внимателно да набират номера и ние чуваме съответния звук: 555–4408

	ИНТ КАТИ, В СТАРОТО КРЕСЛО НА БИЛ, БП

	Тя затваря очи, когато телефонът започва да звъни. Лицето й е изпълнено с агонизираща смесица от надежда и страх. Само още един шанс да предаде жизненоважното съобщение, казва лицето й… само още един шанс.

	__КАТИ__ (тихо)
	Моля… моля…

	__ГЛАС НА ЗАПИС__ (по телефона)
	Набрали сте номера на закрит телефон. Моля затворете телефона и се опитайте да наберете номера отново. Ако ви е нужна информация…


	КАТИ отново затваря телефона. По страните й се стичат сълзи. Камерата се отдалечава и се насочва към телефона

	ИНТ ТЕЛЕФОНЪТ, ДО НЕГО КАТИ И БИЛ, РЕПРИЗ

	__БИЛ__
	Значи някой си е направил майтап. Или пък някой е бил толкова разстроен, че е набрал погрешен номер… „през трепкащото було на сълзите“, както бихме казали ние, ветераните-драскачи.

	__КАТИ__
	Не беше майтап и не беше грешка! Беше някой от семейството!

	ИНТ КАТИ (ОТ НАШИ ДНИ) В КАБИНЕТА НА БИЛ

	__КАТИ__
	Да. Беше някой от семейството. Съвсем близък роднина. (Пауза) Аз самата.

	Тя изведнъж запраща телефона през стаята. После започва пак да хлипа и слага ръце върху лицето си. КАМЕРАТА СЕ ЗАДЪРЖА за миг върху нея, после бавно се отдалечава към:

	ИНТ ТЕЛЕФОНЪТ

	Той лежи на килима, изглежда едновременно красив и зловещ. КАМЕРАТА СЕ ПРИБЛИЖАВА ДО МБП — точките на слушалката пак заприличват на огромни, тъмни бездни. Задържаме, след това

	ЗАТЪМНЕНИЕ.
