

	В памет на Михаил Вутов


	Ненадейно си припомних Мишо.
	В тъмното размърда едри рамена
	и високото му тяло трескаво задиша,
	сякаш се изкачваше по стръмнина
	някъде наблизо… Сигурно над Мездра
	го видях изправен на небесното Кале,
	мълчалив, надвесен в искърската бездна,
	да политне с тежки облачни криле.
	Но това е сякаш сън? Около мене
	сънищата стават повече и в тях
	блика с буйното забравено цъфтене
	нашият пораснал юношески смях.
	И вървим прекрасни и великолепни.
	В разлюлян от вятъра тръстиков стрък
	сякаш с весел шум
	наздравици ни шепне
	слънчевия и разпукнал зрял жълтък,
	сякаш ни люлеят въздухът, водата,
	огънят — в едно да се съединим
	и във нас да тръпне свободата
	от живот — на чувства
	винаги неповторим.
	Ненадейно си припомних Мишо,
	без да разбера, че вече не е тук,
	без да зная, че наоколо не диша
	и не чупи ореха на мрака
	с тежкия юмрук,
	без да видя — падна и умря човекът,
	да се слее с тих и многолюден род,
	рухна на паважа пред една аптека
	без единствено лекарство за живот.

