
	Веднъж попитах аз сърната:
	— Не ти, не ти ли веч додея
	да скиташ вечно из гората,

	или не знаеш, че зад нея
	поле разстила се безбрежно,
	поле цветисто кат градина?

	Сърната пръхна и продума:
	— Гората любя толкоз нежно,
	защото моя е Родина.

	* * *

	Попитах чайката: — Морето
	защо обичаш толкоз ти,
	или не знаеш под небето
	че има други красоти?

	Или не знаеш?… — Но додето
	да свърша реч, политна тя
	и волно-горда над морето
	безбрежно в миг запя:

	— Че греят дивно небесата,
	брегът че хубав е аз знам,
	но знай — за нищо на земята
	не ща морето аз да дам.

	* * *

	Попитах себе си: — Защо ли
	обичам таз страна, която
	на мен отреди зли неволи
	и в мен погуби всичко свято,

	в която страдам и линея
	ей тридесета веч година? —
	Неволно рекох: — Любя нея,
	защото моя е Родина!…

