
	Ръце към тебе сплитам,
	в покорност и молитва,
	о боже всемогъщи
	на моята страна,
	зове те раб прогледнал,
	пред смърт, в свещена битва —
	той вредом твойта близост
	за пръв път опозна.

	Отекна в дух размирен
	отеческа повеля,
	закон, стоящ над всичко,
	над зло, добро и грях,
	в сърцето преродено
	изрекох клетва смела
	и смисъла върховен
	на свойта смърт разбрах.

	Ти, отче наш, вземи ни
	над своята закрила,
	прости на бранни братя,
	прости и на врага,
	и низпосли в сърцата
	лъчи от твойта сила,
	без ропот да заспиме,
	завити от снега!

	Там, в севера далечен,
	небето е покрито
	с въздишки и молитви,
	изплакани за нас,
	там няма да се чуе,
	когато в равнините
	съдбата ще удари
	последния ни час.

	О господи всесилен,
	сами не ни оставяй,
	простри десница крепка
	над бранния ни стан,
	благослови ни — всякой
	умиращ да прощава,
	усетил твойта близост
	и в тебе упован!

	Когато в жал последна,
	в предсмъртните умори,
	блуждаещ поглед жадно
	затърси любен взор,
	очите ни тих ангел
	полека да притвори,
	да възнесе душите
	към родния простор!

