
	I

	Дъжд, все дъжд: небето сълзи ли пролива
	над оголялата земя?
	Мъгли — бездънна паст, — прозината ламя,
	вечно сива…
	Изчезна пролет в спомена далече.
	Нима ще да се върне? Няма да се върне!
				Нивга вече.

	Сълзи — в песни за света: плачи додето
	изплачеш ледено сърце,
	плачи на жадна мъка в сухите ръце,
	с лед в сърцето…
	Изчезна пролет в спомена далече.
	Нима ще да я сънуваш? Няма да сънуваш!
				Нивга вече.

	II

	Разтръгната е радостта — проникната,
				обезплодена,
	а скръбта
	презряно е разбита — чаша доцедена.
	И горко ти душа от хладен яд пропита!

	Живот в живота и света — загадка с присмех
				разрешена,
	а смъртта
	на блянът от воала смело е лишена.
	И горко ти душа все дишаща остала!

	III

	Една муха се бие по стъклото на широкия прозорец.
	Тук вътре мека топлота, приятност
	и нечий шепот в странен полусън;
	средизимна, мрътвосива необятност,
	простора се открива там отвън.
	Една муха се бие по стъклото на разделния прозорец.
	Къде се тя стреми — мушица, шушка — ?
	И аз се взирам, ето я колос,
	вселената засенил и се люшка
	пред сянката си гръмнат, — ням въпрос — !
	Една муха замръзна връх стъклото на студения прозорец.

