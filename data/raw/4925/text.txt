
	Пей, пей! — писа един, —
	дор слуша просто племе,
	оставай верен син
	на своя час и време.

	Ще дойдат други дни
	и ти ще си забравен,
	със твоите песнй
	кой знае де оставен.

	Че възроден народ
	в праха не ще се рови:
	за новия живот
	певци ще трябват нови.

	О, прав си, брате, знам:
	менят се времената,
	но само туй не знам:
	менят ли се сърцата!

	За слава, за любов
	не ще ли все жадуват,
	при всяк за правда зов
	не ще ли се вълнуват!

	И туй, що дълго тях
	услаждало и гряло,
	ще бъде ли веч прах,
	ще бъде ли умряло?

	Аз вчера дъб видях,
	на друг век чедо мощно,
	клонака му съзрях бухнал,
	разстлан разкошно.

	Той веч е преживял
	отдавна свойто време
	и чужденец остал
	и сам в полето дреме.

	Но пак е нам драг, мил —
	нехае времената:
	той корени забил
	дълбоко във земята.

	1916 г.

