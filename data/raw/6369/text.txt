
	Мечтаех аз: на мощен кораб плувах
	по ширните морета и отвред
	потайни гласове неземни чувах:
	подвластен беше мене целий свет.

	Земи, царства, народи свойте тайни
	откриваха усмихнато пред мен;
	очи ми в гледки тънеха омайни
	и плуваше в мечти духът пленен.

	Сърцето ми затупа с радост свята:
	вести се родний бряг край сенчаст лес
	и полетях да стъпя на земята;

	но прозвуча към мен жестока вест:
	назад! И там изохка ми душата:
	о, горко на изгнаника злочест!

