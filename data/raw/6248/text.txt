
	Събуждам се и гледам — стръмен път
	далеч пред мен извива в мрачините,
	зад мен мъгли — печално там стърчат
	на моя срутен храм развалините —
	душата ми облъхва леден страх,
	— защо живея, и защо живях.
	Събуждам се и слушам — звук след звук
	от химни погребални се раздават,
	далеч се нейде слага тежък чук,
	мечтите ми погинали сковават,
	изникнали  в душевни дълбини
	в безсънни нощи и през сънни дни.
	Събуждам се и плача аз от жал
	зарад несрети минали и бъдни,
	че туй кое съм страстно бленувал,
	не се сбъдна и няма да се сбъдне —
	чев тъмен облак слънцето се скри,
	преди душа ми с лъч да озари.

