

	De verre — pour gemir, d’airain — pour resister*
	Victor Hugo
	[* От стъкло — за да звъни, от бронз — за да се противопоставя.]


	При хорът от привети,
	от мило чувство сгрети,
	и тоз ми глас кънти:
	във песните си ти
	лейш много гняв, поете!

	Ах! Благост и любов
	във моето сърце ли
	не са до днес цъфтели,
	кат струни затрептели
	издавали са зов?

	Та моята ли лира —
	стон, нега, блян, мечта —
	мощ в себе не набира
	да служи на кумира
	свещен на любовта?

	Но що ми вижда взора?
	Ужасно зло бесней,
	превръща в тигри хора
	и братска кръв се лей
	в бой с мрака и позора!

	Ах, благост! — в час, в кой звяр
	жаднее за кръвта ни?
	Ах, благост — пред пожар?
	Пред смъртните душмани?
	От зло не благост брани,

	а гняв, а мощ, а сила —
	обнажен меч в ръка!
	Немее песен мила…
	От буйната река
	тих ромон кой чака?

	И кой би чул сред зима
	на славей песента —
	през пролет тъй любима?
	Там, дето вълци има,
	що търси благостта?

	В ехтежа на борбата
	с насильето, лъжата
	за благост пуснат вик
	в пустинята е клик,
	той чужд е на душата.

	Сърце, що бол изпита,
	в рев, вопли търси лек
	и в буря страховита
	скалата ековита
	повръща бурен ек!

	Януари 1916 г.

