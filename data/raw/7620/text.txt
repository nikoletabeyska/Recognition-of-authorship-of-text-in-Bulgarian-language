
	Въглища във планината
	между Сливен
	и Елена.
	И е черна планината,
	а луната е зелена.

	Във бараките витае
	спомена за градовете.
	И на наровете — пусти
	са телата ни големи.
	Ний — мъжете — сме хиляда,
	а са няколко жените…
	Самотата ме принуди
	да се влюбя във луната.

	И е черна планината,
	а луната е зелена.

	Влизаме във асансьора.

	Скачаме във тъмнината.
	И галерията свършва —
	трябва да я продължиме.
	Шествие от вагонетки
	до стената ни притиска.
	Аз прегръщам до стената
	рамената на луната…

	И е черна планината,
	а луната е зелена.

	Виждате ли я? Мълчеше
	най-разсеяния, който
	си спестяваше парите
	и ги пращаше на някого.
	Никога не ще забравя
	на другаря си лицето.
	Казваше ми, че е тъмно,
	а не виждаше луната.
	Виждате ли я? Мълчеше
	най-потиснатия, който
	излежаваше присъда
	за убийството на някого.
	Никога не ще забравя
	на другаря си лицето.
	Казваше ми, че е тъмно,
	а не виждаше луната.
	Виждате ли я? Мълчеше
	най-потиснатия, който
	излежаваше присъда
	за убийството на някого.
	Никога не ще забравя
	на другаря си ръцете.
	Казваше ми, че е тъмно,
	а не виждаше луната.
	Виждаше ли я? Мълчеше

	най-усмихнатия, който
	ще загине след неделя
	от нехайството на някого.
	Никога не ще забравя
	на другаря си очите.
	Казваше ми, че е светло,
	а не виждаше луната.

	Въглища във планината
	между Сливен
	и Елена.
	И е черна планината,
	а луната е зелена.

	Във бараката отново
	печката ми тя запалва.
	И отново ми полива
	хубаво да се измия.
	После — падаме в леглото
	и леглото засиява…
	Ще умра над раменете
	и бедрата на луната.
	И е черна планината,
	а луната е зелена.

	Уморена — тя заспива,
	а не мога аз, отново
	спомена за градовете
	във бараката изгрява…
	Да се върна? Ще се върна.
	И тогава ми се струва,
	че луната ме излъга…
	че не е луна луната —

	О, къде е планината?
	И луната ми къде е?

