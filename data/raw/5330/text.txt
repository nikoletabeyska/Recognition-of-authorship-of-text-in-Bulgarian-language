
	Това е улицата — улицата многолюдна,
	която киска се и плаче
	чрез хилядите минувачи,
	която с гръм чете поемата си чудна,
	де всеки стих е кървава бразда,
	написана с длетото на труда
	по черний мрамор на неволите човешки —
	това е улицата, в чийто вик
	заслушва се живота многолик
	и шеметен повлича пак оковите си тежки…

	В зори през теменужен здрач и бодра нега,
	в гълъбоцветен прах на пладне
	или сред сенките грамадни,
	които бавно вечерта раздипля и протега:
	на улицата все таз сеута трещи,
	там многохилядно сърце все тъй тупти,
	преплитат се далечен звън и грохот близък,
	гърмежи, врява, трясък, вой и смях,
	и вечна грижовност, удавена в железен писък!

	Това е улицата! Толкоз немощна изглежда
	и толкоз много търпелива!…
	Но щом сред свойта скука сива
	възсепне се и огнепурпурна одежда
	наметне върху каменните си плещи,
	щом бурята завий, затътне, заплющи —
	о, в бездните на мрачни кръгозори
	звездите спират своя вечен път,
	и притаен, заслушва се светът:
	— Това е улицата, улицата днес говори!

