

	По дървя усмихнаха се пъпки,
	а кокиче бяло прецъфтя:
	иде пролет нова с бързи стъпки,
	идат птичи песни и цветя!

	По балкана преспи, кат закръпки
	по порфира; скоро ще и тя
	цвят зелен сдобий; вред тихи тръпки
	от живот; лъх топъл прилетя.

	Душо, що си тъй печална? Що си
	в траур още, кат по мил мъртвец?
	Пролетта за теб цветя не носи,

	нито песни… Зима без конец
	ти очакваш… Мислиш и копнееш.
	Слънце, сгрей я! — Няма да я сгрееш!

	София, март 1921

