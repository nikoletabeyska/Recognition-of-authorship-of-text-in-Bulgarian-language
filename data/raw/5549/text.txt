
	От сънища нежни за теб
	аз тръгвам среднощ, заслепен;
	ветрецът повява без глас,
	припламват звездите над мен.
	Аз тръгвам среднощ, заслепен,
	и някаква сила незрима
	не зная как води ме пак
	към твоя прозорец, любима!

	Сред черния, тихия мрак
	замира последният лъх,
	и както се стапя сънят,
	тъй стапя се горският дъх.
	А славеят мре от копнеж
	до тази, която обича.
	Така ще умирам и аз,
	когато пред теб коленича!

	Аз падам! Любима, ела!
	До себе си ти ме вдигни!
	И дъжд от целувки излей
	над моите бледни страни!
	Сърцето ми бързо тупти
	и сякаш навън ще се блъсне!
	О, силно притискай го ти,
	додето най-после се пръсне!

	1820

