	Монархът на животните, крал Лъв,
	подписал указ. Текстът бил такъв:
	„На който каже нещо срещу Краля,
	главата му — да знай — ще се търкаля!“
	След този указ, ясно, по начало
	в страната всичко живо замълчало.
	Котакът се обърнал към Прасето:
	— Какво ще кажеш? — Ами, общо взето —
	то казало, — каквото казваш ти…
	И чуй ги: то мяука, той грухти.
	Магарето започнало да цвили,
	Гъсокът замучал със всички сили,
	Кокошката започнала да квака,
	закудкудякал Славеят в гъстака.
	И само едно мъничко Петле,
	обучено в политиката зле,
	посмяло да запее:
	— Кукуригу!
	Ала сега къде е,
	намери го!
