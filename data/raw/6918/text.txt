
	Почивай, воинство мистично,
	в съня си вечен отдъхни!
	Живее в песни героични
	духът на бранни равнини!
	А бог над мощи неопети
	най-скъпа цаърква изгради,
	и в ден уречен, от небето
	праха ви сам ще прикади!

	Ще идват там, от път върховен,
	потомци, силни младенци,
	да славят подвига чутовен
	на слънцелики праотци!
	И не напразно е родила
	кръвта ви слънчеви чада!
	Тя пее в младите им жили
	за правда, дълг и свобода!

	Почивай, воинство сурово,
	кръвта юначна отшумя,
	но сън сънуваш, че наново
	разкъсват бащина земя!
	Спокойно спете! Бог отсъди
	да стават много чудеса,
	и българинът да пребъде
	под свойте вечни небеса!

	Когато враг нечист докосне,
	което ний боготворим,
	ще тръгнем с вяра кръстоносна
	делото ви да отстоим!
	Ний, свързани с земя безценна,
	с духа й, приказно лъчист,
	ще впишем страници нетленни
	в народната ни летопис!

	Почивайте, бойци достойни,
	по-твърди в боя от скали,
	към свойто воинство безбройно
	всевишният ви зачисли!
	В деня на жертвите безстрастни
	вий мряхте с песни на уста,
	и днес, от всички най-прекрасни,
	на бога вий сте радостта!

	Безсмъртност горда увенчава
	витязите в свещена бран!
	Днес миналото ви е слава,
	а бъдещето — сбъднат блян!
	Под знамена непобедими,
	пращели в тежки времена,
	ще грее с българското име
	най-слънцеликата страна!

