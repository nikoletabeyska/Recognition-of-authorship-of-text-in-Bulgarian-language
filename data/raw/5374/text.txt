
	Спокоен той спря сред арената ширна,
	спокоен изправи глава —
	гърми там тълпата и глъчка неспирна
	отронва неясни слова.

	Отляво до входа, в сребриста туника,
	робинята малка стои;
	по златните къдрици факлите бликат
	игриви, златисти струи.

	Удари той с меча трикратно по щита,
	ехото далеч прозвъни
	и ето: тълпата, охолна и сита,
	крещи пак от всички страни.

	Но странно: от дързост незнайна обзети,
	край него се роби тълпят,
	захвърля той щита и скръства ръцете
	на голата бронзова гръд:

	„О, блудни, пияни патриции, пак ли
	жадувахте кърви и смърт?
	И тази ли вечер разискрени факли
	за диви възторзи горят?

	Безумци! Стоманен е всеки мой мускул
	и меча ми в кръв е кален,
	че тая арена не съм я напускал
	от никого в бой победен.

	Пронизвах аз братя. Все нови и нови!
	О, жертви, без име, без брой!
	Но таз вечер вие бъдете готови,
	аз вас призовавам на бой…“

	Сред ужас нечакан, сред паника бурна,
	патриции хукнаха в миг,
	а вдигна той меча и вихром се втурна
	тълпа гладиаторска с вик.

	Смутената стража изпречи се с крясък
	пред буйната робска вълна;
	и мигом обагри се жълтия пясък
	със кървави тъмни петна.

	Но втурнал се първи, той първи възпре се,
	простре се с пронизана гръд;
	през трупа му с рев се тълпата понесе,
	пробила си шеметно път.

	И само робинята спря бледолика:
	в кръвта му намокри едва
	тя края на своята снежна туника
	и тръгна, привела глава.

	А там — из града, за разплата желязна
	тълпите повел бе Спартак
	и бурно ехтеше в нощта златозвездна:
	„На крак, братя роби, на крак!“

