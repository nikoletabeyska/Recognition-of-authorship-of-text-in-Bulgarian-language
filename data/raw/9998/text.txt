	Преди 100 години двама бедуина се качили на „Ориент експрес“ в Басра. Влизат в купето и се поздравяват:
	— Салям алейкум.
	— Салям алейкум.
	— Докъде ще имаме удоволствие да се наслаждаваме на взаимното си присъствие?
	— Ами аз пътувам до Мосул.
	— Ай-ай-ай! Какво съвпадение! Ти пътуваш за Мосул — и аз пътувам за Мосул! А иначе откъде си?
	— Ами от Багдад съм.
	— Ай-ай-ай! Какво съвпадение! Ти пътуваш за Мосул — и аз пътувам за Мосул! Ти си от Багдад — и аз съм от Багдад! Ами с какво си вадиш хляба?
	— Ами камилар съм.
	— Ай-ай-ай! Какво съвпадение! Ти пътуваш за Мосул — и аз пътувам за Мосул! Ти си от Багдад — и аз съм от Багдад! Ти си камилар — и аз съм камилар! А от колко камили ти е стадото?
	— Ами от 101 камили ми е стадото.
	— Ай-ай-ай! Какво съвпадение! Ти пътуваш за Мосул — и аз пътувам за Мосул! Ти си от Багдад — и аз съм от Багдад! Ти си камилар — и аз съм камилар! Ти имаш 101 камили — и аз имам 101 камили! Ами първата ти камила каква е?
	— Ами рижа с бяло петно на челото.
	— Ай-ай-ай! Какво съвпадение! Ти пътуваш за Мосул — и аз пътувам за Мосул! Ти си от Багдад — и аз съм от Багдад! Ти си камилар — и аз съм камилар! Ти имаш 101 камили — и аз имам 101 камили! На теб първата ти камила е рижа с бяло петно на челото — и на мен първата ми камила е рижа с бяло петно на челото! Ами втората ти камила каква е?
	— Ами и тя е рижа, ама с черно петно отзад на врата.
	— Ай-ай-ай! Какво съвпадение! Ти пътуваш за Мосул — и аз пътувам за Мосул! Ти си от Багдад — и аз съм от Багдад! Ти си камилар — и аз съм камилар! Ти имаш 101 камили — и аз имам 101 камили! На теб първата ти камила е рижа с бяло петно на челото — и на мен първата ми камила е рижа с бяло петно на челото! На теб втората ти камила е рижа с черно петно на врата — и на мен втората ми камила е рижа с черно петно на врата! Ами третата ти камила каква е?
	— А, на третата предната й гърбица е два пъти по-голяма от задната.
	— Ай-ай-ай! Какво съвпадение! Ти пътуваш за Мосул — и аз пътувам за Мосул! Ти си от Багдад — и аз съм от Багдад! Ти си камилар — и аз съм камилар! Ти имаш 101 камили — и аз имам 101 камили! На теб първата ти камила е рижа с бяло петно на челото — и на мен първата ми камила е рижа с бяло петно на челото! На теб втората ти камила е рижа с черно петно на врата — и на мен втората ми камила е рижа с черно петно на врата! На твойта трета камила предната й гърбица е два пъти по-голяма от задната — и на мойта трета камила предната й гърбица е два пъти по-голяма от задната! Ами четвъртата ти камила каква е?
	— Ами…



	_Е, на мен ми писна от тая история. Само ще кажа, че докато бедуините уточнят каква е сто и първата камила, която и при двамата била куца с левия заден крак, влакът „Ориент експрес“ подминал Мосул и стигнал в Истанбул._
