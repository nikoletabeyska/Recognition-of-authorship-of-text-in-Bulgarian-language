

	„НАРОДЕ????“
	стр. 115


	…А страничката, види се, е мокра…
	Какво? Сълза? Кал? Кръв?… Листът мълчи.
	Нима е плакал тъкмо той? Жестоко!
	Нима е носил кал — тъй чист дълбоко?
	Той — чистият, с безсълзните очи?
	Чия ли кал — ако е кал? — сребриста
	светлее в жълтеникаво клише?
	Чия ли кръв е капнала на листа?
	Чия ли мръсна болка свети чиста
	по пътя му към святото въже?
	Какво е питал с този вик, раздърпан
	в шест букви с питанки накрая? И плачът
	пелин ли жъне с четирите си сърпа,
	които карат всеки да изтръпне?
	Подир „Народе????“ И мълчат! Мълчат!
	Какъв „народ“? И кой „народ“? проклето
	въже от Къкрина до София виси!
	Какъв народ бе племето, което
	тъй не успя от двайсет заптиета
	единствения — него — да спаси?
	Къде се беше изпокрил? Къде бе
	се поприбрал на топло и добре,
	та не можа на оня вълчи хребет
	една потеря малка да издебне?
	А тръгнал бе за него той да мре!…
	За същия… Един от двайсет воден.
	Един измежду цял народ „свещен“…
	От четри страшни питанки прободен,
	и днес кърви духът ми цял — „Народе????“
	Ни глас, ни образ… Питанките — в мен!
	И, грях — не грях, ги вадя и се кръстя —
	под тях, прости ми, Боже, лик личи:
	ни турчин див, ни оня чер поп Кръстьо…
	А ти, народе мой, и чист, и мръсен,
	на онова въже го окачи!

