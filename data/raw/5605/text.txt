	Двама цигани се сговорили да откраднат коня и оръжието на един богат турчин.
	Като го срещнали веднъж на пътя, единият от циганите се върнал назад и почнал уж да бяга и да плаче. А другарят му завикал подир него:
	— Не бой се бе, манго, стой бе, върни се!
	— Защо бяга другарят ти? — запитал турчинът и спрял коня.
	— Страх го е, аго! Бои се да му не кажеш: „Де, манго, да се качиш на тоя кон!“
	— Така ли? — засмял се турчинът и на ума му дошло да се пошегува малко. Свалил пушката и викнал на бягащия циганин:
	— Стой или ще те застрелям!
	Спрял се циганинът, а зъбите му тракали от страх.
	— Скоро да се качиш на тоя кон! — казал турчинът, като слезнал от коня си.
	Циганинът плакал, молил се, па се качил на коня и заревал, колкото можал.
	— Що ревеш бе, манго? — запитал турчинът.
	— Страх го е, аго, да не му кажеш: „Дръж, манго, пушката и пищова!“ — отговорил другарят му.
	Шеговитият турчин се засмял и викнал на страхливеца, като му подал оръжието си:
	— Дръж, манго, пушката и пищова!
	Циганинът грабнал оръжието и препуснал, та се не видял.
	— Олеле, аго, какво направи! Моят другар полудя от страх и кой знае къде отиде! — заплакал уж другият циганин и тръгнал да го търси.
	А турчинът останал да се чуди и мае.
