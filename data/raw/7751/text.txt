
	Те пак ще дойдат твоите деца,
	родино, кобни сънища живяла,
	и пак над твоята земя заспала
	ще блеснат неугаснали слънца!
	Забравата ще пръсне своя прах,
	и миналото в сянка ще потъне,
	под ромола на твоя нежен смях
	ще разцъфти свободна любовта ни.

	В ливадите на злачна самота
	ще прозвънят заглъхналите струни,
	ще затрептят над кървавите буни
	алмазите на твоята мечта,
	и ти ще си царица, увенчана
	с възторзите на волния живот,
	и ти ще си невестата избрана
	на своя млад и опознат народ!

