
	Тъжен съм сега… напразно
	вий за туй гълчите мен,
	аз бях весел с сърце ясно,
	като слънце в младий ден.

	Драга бе на мен зорница,
	тихий чучур на лъка,
	в тъмний вечер глас от птица
	и прохладна ведринка.

	Любях, що е сърцу мило,
	ако злий разсъдък спи,
	но ми либе изменило
	и сърце ми не търпи.

	Сичко мина и напразно
	диря миналите дни.
	Ясно небо ми ужасно,
	драги — нощни тъмнини.

	Мили — облаци бухлати,
	ако силен дъжд ручи,
	ако вятърът крилати
	прах развява и бучи.

