
	I

	— Схвани духа на времената
	и разбери живота нов;
	Ще бъдеш близък на сърцата,
	но пей ни песни за любов. —

	Бъди свидетелка, о мила,
	царице в моите гърди —
	ти, чийто поглед — дивна сила,
	над всяка моя мисъл бди…

	И песните, що смисъл нямат —
	свидетелствувай пред света, —
	не са ли химни, пети в храмът,
	в свещений храм на любовта?

	II

	Защо след толкова възторзи
	по хубавия идеал,
	защо са тия детски сълзи
	на малодушната печал?

	Изпаднал си на зло в ръката…
	Отвсъде гонен и презрян…
	Що искаш? — Лъч на светлината
	да е от бухали търпян?

	Отбягвали те вси — тревожни…
	И — никой да те утеши…
	Какво! В пигмеи ли нищожни —
	за грях! — съчувствие — души?

	Да служим честно на доброто,
	ти знаеш — чакат ни беди;
	тогава — забрави теглото
	и мъж действителен бъди.

	III

	Историята? — имена…
	То — чет неизброима!
	Войни. А всяка война
	светило паметно си има.

	Да, знам и други род борби, —
	в тях виждам человека,
	и хиляди са, може би,
	онез, що слави щем до века.

	Все пак — и тоя, що герой
	в цял свят би прогласили,
	попитал бих го — ами той
	самия себе победи ли?

	Че гледаш — храбрия борец —
	зла страст го побеждава…
	И често лавровът венец
	глава престъпна украшава.

	IV

	— Макар и тъй да бъде, — на твойте изпитания
		да няма равни под небето, —
	все пак, при сбора общи на хорските страдания,
		ще бъдат капчица в морето.

	— Съвет ли ще ми искаш? — викни по-харно в нуждите
		на твоя век, тъй много хвален —
	и на бедите свои тогава ти, чрез чуждите,
		ще видиш извора им кален.

	И щещ глава издигна посред онеправданите,
		че право — дълг, ще те повика,
	край тружениците други, измежду нас избраните
		на пот… с лопата и мотика.

	V

	…Не е за него дума! — говоря за тълпата,
	за пъстрата оная, що пъпли по стъгдите
	и празна се прозява: загледай се в лицата,
	не са човешки — вълчи… Вълка — удри в зъбите!

	А пък народът — знаеш: след ралото си ходи,
	над калната мотика измъчен се привежда
	и с брадва на ръката по мраз в горите броди, —
	трудът му е утеха, трудът му е надежда.

	Такъв го аз обичам: обичам го, не крия,
	тъй както може само синът баща да люби,
	с наивната му глупост и детска простотия,
	с пороците му дребни и халосии груби.

	Ала погледай, ето — обраснали с бодли,
	обраснали с трънаци обширните полета…
	все пак така те нивга не би се изтощили
	и всякога са почва, от нищо неначета.

	VI

	Не ме е страх от хорски съд, присъда —
	не всякога е прав света,
	не ме е страх! — в тъмница нека бъда,
	но… да мирува съвестта.

	Че тя е страж, що крие се у нази —
	дълбоко в нашите гърди,
	мълчание незабелязан пази
	и над постъпките ни бди.

	Кръстосваме из пътищата разни
	на тоя свят безгрижно ний,
	а там, пред нас, под цъфнали съблазни,
	погледнеш — примчица се крий.

	И някъде… „Престъпнико нищожни!“ —
	обажда се внезапен глас, —
	„Престъпнико!“ — озърнем се тревожни
	и потъмней светът за нас.

	Затворим се: „Престъпник!“ — по стените
	чертае някой адски дух;
	избягаме: „Престъпник!“ — по стъгдите
	и камъните шепнат вслух…

	Не ме е страх от хорски съд, присъда —
	не всякога е прав света,
	не ме е страх, — в окови нека бъда,
	но да мирува съвестта!

