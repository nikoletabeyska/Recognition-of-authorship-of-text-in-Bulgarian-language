
	Изсипах в торбата паничката с няколко лева,
	присвих си безцветните, скъсани вече поли
	и седнах на пътя — пък, ето го, среща запява
	с гъдулка безкракия просяк под гръм и коли.

	И мисля тогава: „Какво ли пък има да свири?“
	Тъй смешно, дочувам едва — говори за мен:
	по шумните улици, кой просекиня ще дири? —
	че иска той хляба си с мед да яде разделен.

	Ръмжат разтреперани звукове, после пискливи
	се борят неравни, квичат под каруци, коли.
	Навярно той няма и пръсти, че свири с ръце треперливи.
	А може би страшно го нейде в сърцето боли.

	И мисля си аз, срещу него ли пак да остана,
	или пък в парка да ида в тоз вечерен час?
	Мъже и жени — прилепени отзад шадравана…
	Очи са ми пламъци — тънка не съм ли и аз?

	Безкракия хлъцна, спря — може би скъса се лъка.
	А може би никой в паничката лев не хвърли…
	Дали пък го моята мисъл попари, и жажда и мъка,
	а може би паднал е вече под пълните с пясък коли…

	Това са за него богати в смъртта колесници,
	а мойто моминско легло е на градския ров.
	Наоколо удрят по камъни две патерици…
	Наоколо чувам кака търсят те мойта любов.

