
	Тъмнозелени облаци долитат,
	разперват мудно мрачни ветрила,
	по лесове и мъртвите поля
	венци от вопли и мъгли заплитат.

	Безсълзен плач брезите кротко люшка,
	що спомнят си сломени рамене?
	С целувка сетните листа отне
	насъне прелетялата вихрушка.

	В безименна тъга безмълвно свършва
	борбата със безсмъртния закон,
	но мре с надежда и най-сухий клон,
	когато с присмех орис го прекършва.

