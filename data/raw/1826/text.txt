	Отначало ще кажа няколко думи за божественото. „В началото бе словото“ — твърди Библията.
	Опирайки се на тази фраза от библията, кабалата — основа на западния окултизъм — учи, че словото е основа на всичко сътворено, и тъй като думите се състоят от букви, то и всяка буква може да се разглежда като притежаваща реално могъщество активна сила, съответстваща на отделен аспект на божеството. Смятало се е, че като се комбинират буквите и съответните им числа, може не само да се узнае бъдещето, но и да се повлияе на него.
	В основата на кабалата лежат 22-те букви от древноеврейската азбука, които заедно с първите десет цифри били смятани за елементите, от които е построено мирозданието. А една от висшите тайни на кабалата била областта от знания, свързана с тъй наречения тетраграматон, или четирибуквеник, състоящ се от буквите „йот-хе-вау-хе“, съставящи името на Бога. На това съчетание се приписвала непостижима сила, и манипулирайки с различните комбинации от буквите на тетраграматона, можело по различен начин да се именува Бога и да се правят всякакви чудеса. За това колко старателно се охранявали свързаните с тетраграматона знания свидетелства фактът, че всяко предаване на сведения за неговото практическо използване трябвало да става само устно; да говорят за това можели само двама души, и в никакъв случай не се допускало участието на жени в тези процедури. В средните векове идеите на кабалата получили широко разпространение в Европа. Мистиката на кабалата е оказала влияние върху много руски мислители, в това число например върху Владимир Соловьов. А практическата страна на кабалата се е проявила особено отчетливо в дейността на партията на болшевиките.
	Както е известно, буквите в руската азбука са повече, отколкото в древноеврейската, така че за практическата кабалистика се откриват най- широки възможности. Може би именно по-широкото знаково поле довежда до това, че броят на буквите в магическите комбинации, с които комунистите се опитвали да въздействат на реалността, варирал, и те не винаги били именно четири.
	Първият успешен акт на червената магия е бил свързан с хептаграмата РСДРП. Активираните от нея сили се оказали достатъчни, за да разрушат огромна империя със свръхмощен репресивен апарат. След това се появили класическите тетраграматони ВРКПБ и ВКПБ, а също така орязаните, но извънредно могъщи буквосъчетания ВЧК и ГПУ, с помощта на които били унищожени всички потенциални противници на червените магьосници. Крайната действеност на тези кабалистични конструкции доказва, че подборът на буквите е бил безгрешен и професионален. За изпълнение на сложни специфични чудеса се наложило да увеличат броя на буквите. Така благодарение на действието на хексаграматона ГОЕЛРО над Русия се разляло мъждиво, но достатъчно устойчиво жълтеникаво сияние. Това е един от малкото съзидателни успехи — поради неизвестни причини кабалистичната магия се оказала безсилна пред чисто икономическите задачи, което се доказва от пълния провал на чудесата, които се предполагало да бъдат извършени с помощта на заклинания от типа на ВСНХ, ВДНЗХ и други подобни. Затова пък всичко, свързано с причиняване на страдания и злини, се получавало великолепно — достатъчно е да споменем НКВД, МВД и КГБ.
	Но действието на кабалистичните заклинания не е вечно. След като последните кабалисти начело с Никита Хрушчов бяха насилствено свалени от съветската политическа сцена, прякото предаване на тайните знания от генсек на генсек се прекъснало. Дълго време продължаваха да действуват двата най- мощни от създадените тетраграматони — КПСС и СССР. Но когато скритата в тях сила се изчерпа, се оказало, че вече няма кой да състави ново заклинание. И тогава, през август 1991 година, бил направен последен отчаян опит да се въздействува на историята с помощта на кабалата.
	Да си представим възможния механизъм за действие на заговорниците. Явно от старите сътрудници на ЦК те са чули за древната комунистическа магия, с помощта на която генсеците от миналите времена преодолявали враговете и убеждавали народа, че е сит. Възможно е някой грохнал от старост съвременник на легендарните комисари от идеологическия отдел да им е обяснил, че посредством комбиниране на определени букви и съответните им вътрешни волеви актове те могат да се намесят в историята, възползвайки се от това, че на всяка вибрация отдолу, създавана от човека, задължително трябва да отговори божествена вибрация отгоре. И след дълги размисли бил съставен тетраграматонът ГКЧП, който неговите създатели извикаха към небето от Спаската кула през нощта на 19 август.
	За да анализираме тетраграматона ГКЧП, трябва да си представим логиката на създателите му. Не разбирайки нищо от правилата за съставяне на кабалистични заклинания, те са били принудени да се ръководят от най-общи принципи и явно са решили да се възползват от фрагменти на тетраграматони от миналото. Буквите Г и П са взети от съчетанието ОГПУ; буквите Ч и К — от ВЧК. Освен това буквите К и П дават абревиатурата на словосъчетанието „команден пункт“. Явно заговорниците са си представяли нещо подобно — команден пункт, където заседава нещо средно между ЧК и ГПУ. Но съставителите на заклинанието изобщо не са помислили за това, че в създаденото от тях съчетание на букви се появяват неотчетените комбинации ГК, тоест „гинекологична клиника“, и ПК, тоест „пожарен кран“. Тази груба грешка провалила цялата операция. За три дена се развали времето, по улиците се мярнаха танкове, и времето на превратаджиите свърши. Между другото, несъстоятелността на съставеното в Кремъл заклинание беше интуитивно забелязана от народа — казват, че превратът се провалил, защото никой не можел да изговори „ГКЧП“.
	Използвайки методиката на Симон бен Йохаи, известен също под името Мойсей Лионски, не е трудно да съставим тетраграматон, който би довел до желания резултат. Тази дума би звучала така: ОКЧП. Тук гинекологичната клиника изчезва, но присъства същият команден пункт, а действието на пожарния кран се неутрализира от американизма „ОК“, който намеква за поддръжката на Запада. Освен това въвеждането на буквата „О“, която се явява скрита нула, позволява, както и в примера с ГОЕЛРО, да се обърнем към стихиите на светлината посредством нулевия, или което е същото, двадесет и първия аркан, съответстващ на буквата „шин“. Но това впрочем вече са детайли, интересни само за специалистите. А за широките маси буквата „О“ би могла да се разшифрова като „общосъюзен“ — напълно достойна замяна на думата „държавен“ („государственный“).
	Възниква още един въпрос: по какъв начин огромен брой хора, попаднали за дълги години в сферата на червената магия, издържат на нейното разрушително влияние? Отговорът е достатъчно прост. Първо, действието на кабалистичните еманации се неутрализира от алкохола; второ, за потискане на червената магия в руския език съществува един много прост, но извънредно действен триграматон, който може да се прочете на стената на всеки руски асансьор. И навярно действието на тези проверени народни средства ще преодолее влиянието на всички тетраграматони на бъдещето, а съдейки по всичко, пред нас има още доста от тях.


	----------------
	Разшифровка на съкращенията:
	РСДРП — Руска социалдемократическа работническа партия.
	ВКП(б) — Всесъюзна комунистическа партия (болшевики).
	ЧК — Черезвичайна комисия.
	ГПУ — Главно политическо управление, наследило ЧК през 20-те.
	НКВД — народен комисариат на вътрешните работи, наследява ГПУ през 30-те.
	МВД — министерство на вътрешните работи.
	ГОЕЛРО — план за електрификация на СССР през 20-те години (не съм сигурен за точното название).
	ВДНХ (Выставка достижения народного хозяйства) — Изложба на достиженията на народното стопанство.
	----------------
