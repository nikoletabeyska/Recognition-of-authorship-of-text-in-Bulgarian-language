

	„И петият ангел изля чашата си вьрху престола на звяра; и стана царството му потьмняло; и дъвчаха язиците си от болеж“.
	Откровение, гл. 16


	В виелиците снежни,
	в пустините безбрежни
	албански, цял народ
	под твара на теглата
	нечути на земята
	блуждае в плач и пот.

	Напуснал гол огнища,
	балкани и долища
	той сее с трупове.
	В историята няма
	трагедья по-голяма,
	по-страшни часове!

	Безименни страданья.
	Проклятья и риданья!
	Изплашени лица.
	Мъже обезумели,
	жени в снега умрели,
	замръзнали деца!

	Вълцйте в планините
	по-сгрени са, по-сити;
	настръхналий чакал,
	що дири леш да дръпа —
	за него пища скъпа —
	не е тъй гладувал!

	Едва ли е виждало
	небето занемяло
	подобна страхота!
	Стоиме поразени
	стоиме вцепенени
	Пред тази Голгота!

	И питаме се: блян ли
	това е! Ураган ли
	от ада излетял?
	Ил ярост на съдбата?
	Ил Бог от небесата
	гневът си е излял?

	Но тез деца, невести,
	моми, бащи злочести
	какъв изпащат грях?
	И мъка, скръб сърдечна,
	и жалост безконечна
	изпитваме към тях.

	И как ни става болно!
	Забравяме неволно
	обиди, ядове
	пред мъките ужасни
	на жертвите нещастни
	на чужди грехове.

	Да, жертви на водачи
	безумни и палачи,
	слепци с отворен взор,
	овчари пощурели
	народа си довели
	до гибел и позор;

	водачи, що водили
	във мрака, що тровили
	народната душа
	и цял ред поколенья
	кърмили с заблужденья
	с омраза и с лъжа!

	И клетва нам душите
	изригват въз творците
	на тия злочестий
	ведно с теб, племе ядно,
	що гинеш голо, гладно
	В албанските пустий!

	2 февруари 1916 г.

