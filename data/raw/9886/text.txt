
	Пир искам, ама истински!…
	Ще поканя ония поети,
	дето със листа си срязаха вените.
	Оня нещастник, от гарата
	дето в клозетите плачеше.
	Ще измоля стражарина
	да пусне от кауша крадливите циганки.
	Нека дръннат дайрета!
	Да мирише на печени мръвки
	от дебелия задник на времето.
	Ще хвърлям монети —
	от скотски спестените левове.
	Нека вземат децата!
	Нека бъде пир, ама истински!
	После пийнал и гол
	ще си ида.

