

	Пър-пър, Хасане,
	изгоря ти чалмата!


	Из пустинната алея,
	дето нявга двама с нея
	в полунощен час дълбок,
	вгледани в една звезда,
	дадохме си свят оброк
	да се любим навсегда —
	скитах сам.

	Ненадейно там до мен
	някой кихна в тъмнината…

	И замаян, и смутен,
	взрян в очите на луната,
	аз попитах ужасен:
	в тая нощ печално-тиха,
	в тоя късен, злобен час
	кой посмя да киха?

	В миг отгадка лучезарна
	мойта мисъл освети
	и се сетих аз тогаз,
	че, настинали отзарна,
	в тоя кобен, злобен час
	кихат моите мечти.

