
	Сред мрака на нощи безкрайни
	милйони люде се тълпят
	и удрят морната си гръд
	в гранита на вековни тайни,
	покрити с тягостна мъгла
	и кръв от борчески чела.

	Заключена зад хладни двери,
	лежи бездушна радостта
	и като сенки по света
	пълзят примамващи химери.
	Подире им със ропот глух
	блуждае человешкий дух.

	А скрит зад маската смирена,
	един престъпник ли до днес
	издига своя интерес
	за бог над цялата вселена
	и тласка в бездни и позор
	жадуващите слънчев взор?

	Там окървавена корона
	над куп от черепи лежи,
	тук, с пъстра маска от лъжи,
	служител верен на закона
	бесилки вдига и чрез тях
	прикрива собствений си грях.

	А жрец под празнични одежди,
	опит от вечна суета,
	кове олтар на глупостта,
	сърцата трови той с надежди
	и ръси пепел и тъма
	над светлий пламък на ума…

	Но в мрака на нощи незвездни
	отлитат глухо век след век
	и окървавений човек,
	пребродил всички тъмни бездни
	и зърнал вечний маскарад —
	въстава смел и непознат.

	Той бий оковите си черни,
	той вдига борчески глава
	и екват властните слова:
	„Свалете тези маски скверни!
	Аз вашите заблуди знам
	и слънцето ще стигна сам!“

