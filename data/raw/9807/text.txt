
	Този кучешки свят
	като кост е заседнал
	във гърлата ни недояли.
	Не можем нито да го преглътнем,
	нито с пинцета да го извадим —
	той е живата болка
	на излъганите ни идеали.
	Колко дълго в строя
	сме марширували
	с барабаните на революционния устрем?
	На колко свалени велики вождове
	сме оплювали развенчаните бюстове?

	Днес очите ни недовиждат,
	но душите ни са отворени
	за илюзиите,
	през които се изниза
	животът ни с изтръгнати корени.

	Боже, колко тъжно умират
	възторжените ни животи.

	Слава на мутрите
	за лимузините им бронирани!
	И за опръсканите със кръв
	недвижими имоти!…

