	Деница ровеше вяло в чинията. Боцваше с виличка по картофче, дробеше го, посягаше за залъче хляб и едва-едва преглъщаше. Подпряла главица с юмруче, не поглеждаше встрани от вечерята си, само тихичко въздишаше:
	— Дени, какво има? Не ти ли е вкусно? — попита я майка й. Детето побърза да отговори:
	— Не, не, мамо, вкусно е, но нещо не ми се яде.
	— Я, ме погледни, какво си забила нос в чинията?
	Момичето не вдигаше глава.
	Майката я подхвана за брадичката:
	— Дени, да не се е случило нещо?
	Момичето извърна глава настрани, сълзите му вместо да капнат в чинията се търкулнаха по бузките.
	Майката попита загрижено:
	— Да позная — пак нещо в училище, нали?
	Деница се обвини за слабостта, че не можа да се прикрие. Три дни се държа, а ето накрая се издаде. Мислеше си, че вече се е научила да стиска по еднакво юмручета и зъби, да не плаче, когато я обиждат, а пак се провали. Стана й ядно, пък и майка й щеше да се разтревожи. Вярваше че вече е пораснала, скоро ще навърши десет.
	Майка й настоя:
	— Какво стана?
	Деница знаеше, че вече е късно да крие, трябваше да разкаже:
	— Миналата седмица … госпожата ни зададе… съчинение — детето бавно редеше думите.
	— За какво беше то?
	— За най-добрият човек, когото познавам.
	Майката се досещаше, но попита:
	— Ти какво написа?
	— Мамо, добрите хора, който познавам не са много — ти и тате. Повечето писаха за майките си, а аз за тате. Не ми се сърдиш, нали?
	— Не, Дени — опита да се усмихне, но дъщеря й не я погледна. — И стана ли хубаво съчинението?
	— Ами… постарах се да стане… — детето се давеше в сълзичките си, но майката не го прекъсваше. Мъката му не бе спестима:
	— Разказах… за тате, как след като съм се родила и съм била мъничка, той ни оставил при баба и дядо. Как отишъл да работи по чужди земи. Как си му пращала снимки, защото не можел да си идва. Как се обаждал по телефона и най-много се радвал, когато ме чувал, а аз „Тати, тати, кога ще си дойдеш?“, а той не можел да каже. Пък като си дошъл завинаги от далечната страна, как съм се скрила в килера и не съм искала да се покажа. Срам ме било от непознатия чичко.
	Детето поспря да си поеме дъх, а майката попита:
	— Така ли завърши?
	— Не. После разказах за нашия хубав дом — момичето посочи с жест наоколо. — За моята стая. Как щом беше готова, тати ме накара да вляза със затворени очи, после да погледна към звездното небе, което бе направил на тавана и ми каза: „Дени, ето ти част от мечтите, гледай по-често към тях!“
	Майката облекчено възкликна:
	— Ето, това е хубав финал!
	— Мамо,… това не е краят и ти го знаеш.
	Майката я остави да продължи:
	— Отиваме на море. За първи път тримата заедно. Плувам с пояса и с тати. Строим пясъчни замъци с тати. Тати ме носи „на конче“, а аз викам „Дий, конче, дий!“. Изведнъж той рязко ме сваля и хуква към нашата кола. Тя с отворена врата. Изважда оттам един чичко и почва да го бие, да го бие, избута го до желязната ограда и го блъска в нея, докато той се свлича на земята. И му крещеше: „Гад мръсна, знаеш ли що бетон и тухли съм прехвърлил, за да я купя? А, гад мръсна?“, а той не му отговори.
	Деница млъкна. Майка й също не казваше нищо.
	— Мамо, тате не искаше съвсем да го убие, нали?
	— Да, Дени… не искаше.
	— На тати му беше мъчно, че крадат колата, нали?
	— Да…
	— Мамо, какво щяха да направят на крадеца, ако го бяха хванали полицаите?
	Майката не се поколеба в искреността си:
	— Щяха да го пуснат на другия ден!
	— Значи сега на света има един крадец по-малко?
	— Да, но… — Деница не я остави да довърши:
	— Разбирам, мамо, ще го чакаме да си дойде. Колко още остава?
	— Около двадесет години, Дени.
	— Нищо, ще го дочакаме. А следващият път като му отидем на свиждане, ще му разкажа за съчинението, и че вече не плача, дори простих на децата дето не спират да ми повтарят, че той е убиец.
