
	Пред мен стои зловещ и хладен,
	обрасъл с мъх, тъмничен зид;
	ръшат за лъч прозорец жаден,
	врата ръждиви… мрачен вид.

	Стои — свидетел грозен, вечен
	на зло, нищожество, разврат;
	стои, в проклятия облечен;
	стои намръщен, с кръв облят.

	Стои, немей… и шепна ази:
	Да бе ти, зидо, говорил,
	какъв ли речник ти пред нази
	със думи нови би открил?

	От теб научил би певеца
	за кръвна песен нов език —
	по-страшен бил би от свинеца
	пророческия негов вик!

	Стои, немей… и шепна ази:
	Да би се, зидо, в миг срутил,
	какви картини ти пред нази —
	картини адски — би разкрил?

	Стои скала тъй сред морето
	със смърт жестока на гърди,
	виси тъй облак на небето
	и скрива светлий рой звезди.

	Ала настане ден уречен,
	надвиват бурните вълни,
	гранитът пада, с шум увлечен,
	в шира безбрежен — глъбини.

	Настане час и вихрът буден
	разгонва облаците с бяс,
	звездите светват с блясък чуден,
	с лривет обаен гледат нас…

	Ще дойде ден, и кръв и сълзи
	ще блъвне тука камен всяк,
	на правий гняв под вихра бързи
	ще рухнеш ти — ти, зидо, як!

