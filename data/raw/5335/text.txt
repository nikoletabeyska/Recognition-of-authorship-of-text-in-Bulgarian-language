
	В тълпите смълчана е буря незнайна;
	стопено е слънцето в тях.
	И често, сред гълъбов прах,
	опасват града те с верига безкрайна
	и в тази верига от роби се движи
	и черния облак на днешните грижи,
	и светлия призрак на празник свещен —
	свещения утрешен ден!

	За подвиг тълпите ги ражда земята,
	за подвиг безумно велик.
	И подвига им е безлик.
	кат’ млечния път разпилян в небесата,
	където се сплитат сребристи огньове,
	които не може око да улови.
	а все пак сияние чудно пламти
	в тез бледи, незрими звезди.

	В тълпите е скрита душата велика —
	душата на новия свят.
	И в шумния каменен град,
	когато борбата на пристъп ги вика —
	тълпите заливат гърмящи площади,
	тълпите люлеят грамадните сгради
	и блика душата във порив крилат —
	душата на новия свят.

	„Ботев лист“, 18 май (2 юни), 1922

