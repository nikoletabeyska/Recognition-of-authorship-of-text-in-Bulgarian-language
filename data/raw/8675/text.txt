
	Не можем с теб един без друг, не можем.
	Усещам как душата ти тревожна
	отчаяно в гърдите ти се блъска
	и свойта свобода напразно търси.
	И моята веднъж ли си помисли,
	че свобода, ах, свобода и липсва…
	А всъщност никой никого не спира
	самичък своя път да си избира.
	И никой никого не ще упрекне,
	ако напусне нашата пътека.
	Но спра ли те, но викна ли: Стой тука!,
	душата ми от тебе ще избяга.
	Свободни сме, съвсем свободни ние.
	И в туй е скрита страшната магия —
	със свободата дето сме си дали,
	с теб неразривно сме се оковали.

