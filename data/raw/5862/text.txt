
	Има в нашия отдел
	някакъв дебел дембел.
	От човешки чувства движен,
	той вечно е неподвижен.

	Той с прозявка заранта
	си маркира ориста,
	с перспектива да заспива
	все сред същата архива.

	Здравословно със съня
	уплътнява си деня.
	А за службица такава
	кой ли се полакомява?

	Акт за раждане дорде
	архиварят издаде,
	младенецът — нани, нани! —
	пълнолетен мъж ще стане.

	Нека хората растат!
	Нека си пробиват път.
	Нека да се надпреварят.
	И забравят архиварят.

	Тъй ще си остане той
	като преписка в застой,
	дни, години да проспива
	все сред същата архива

	участта си негорчива.*
	1951

	[*

	— О, архивари с мисия свещена!
	Ний съкратихме ви животеца:
	за сатирата станахте мишена,
	че сатирата ни, от вас лишена,
	умряла би от безработица.
	Тя доживя до смели цели:
	днес по закупчици се цели.

	1963
	]
