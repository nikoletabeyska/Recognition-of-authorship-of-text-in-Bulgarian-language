
	Кълна ви се — аз всичко бих повторил.
	Аз всичко бих отново изживял,
	излюбил, изпътувал, изговорил,
	измолил и изплакал,
	и изсмял.
	Аз бих повторил целия си дивен
	и кратък, кратък свой живот до днес
	със същия безмилостно наивен
	и въпреки това измерен жест.
	Не съжалявам — както съм заставал,
	пак бих застанал, малък и велик
	и с яростен замах бих защитавал
	най-пустия си ден и час, и миг…
	Над всеки свой изгубен ден със вопъл
	бих паднал аз по гръцки ритуал
	и както върху мъртвия Патрокъл —
	Ахил, сина Пелеев —
	бих ридал.

	И съм ридал… Самотен и незнаен.
	И пак. И пак във същия Бургас
	до ужас съм се чувствал осезаем
	и изумен съм викал — жив съм аз.
	Но аз съм жив — на гарата съм в девет.
	Под златния луминесцентен диск…
	Локомотивът е пробуден лебед…
	Приемам възхитителния риск
	да бъда жив, не някакъв излишен
	и мъртъв Христо Фотев да съм аз:
	Но българин. И жител
	на Бургас…

