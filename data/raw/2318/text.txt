	[* _Публикация:_ Печатано за пръв път в Календар Българан 1922 (стр. 9), без подпис. Авторството е установено от Т. Измирлиев в Хр. Смирненски. Съчинения, 1932 г., т. 2, стр. 269.
	„Февруари“, както и стихотворенията: „Януари“, „Юни“ и „Август“ са написани специално за _Календар Българан_ 1922 г.]

	Бяла зима. Леден вихър се пониса
	и насипва вредом снежен прах…
	Скука! Няма де човек да се залиса
	в свойта черна и незвана орисия —
	орисията на кротък сиромах.

	В булеварда злобно вихърът извива
	и насипва бял кристален сняг.
	Лошо време — пардесюто не отива,
	а балтонът одрипял до лакти чак.

	Бяла зима. Леден вихър се пониса,
	тягостен и безконечен хал!
	Скука! Няма де човек да се залиса;
	а пък хонорара не достига
	даже за кафе в „Континентал“.

