

	…И стало беспощадно ясно
	жизнь прошумела и ушла.
	А. Блок


	Като безумната закана
	на Бог злопаметен, злорад,
	крила отпуща вечер ранна
	над моя скръбен виноград.

	Пристъпят мълком сенки строги
	и с тях пристъпя странно сам
	часът на черните итоги —
	на разкаяние и срам…

	Де мойта свежа, росна зелен,
	де грозда, в късен зной налян? —
	Ах, моят труд бе труд безцелен
	и блян безплоден — моят блян!

	И де сега сърце да скрия,
	де сетен плам да приютя?
	— Далече тътне лиха сприя
	и дебне в мрака, дебне — Тя!…

