	Рогат елен във лятна жега ожаднял,
	водица пийнал от спокойно езерце.
	Съзрял във него своя образ и решил,
	че твърде тънки, грозни са краката му;
	а с хубавите си рога се възгордял.
	Но гордостта му тъй била наказана:
	внезапно зърнал псета, после и ловци
	с широки мрежи. Втурнал се напред стремглав,
	без жаждата си да е утолил. Бегът
	му лек бил из полето, но в дъбравата
	като навлязъл, той заплел красивите
	рога в клонака. Стигнали го псетата,
	а той, нещастният, си рекъл пред смъртта:
	„Ех, глупав бях! Нозете ми, що укорих,
	спасяваха ме. А рогата хвалени,
	напротив, жалка гибел ми донесоха!“
	И тъй, когато преценяваш своето,
	на нищо ти недей се доверява сляпо,
	недей отхвърля нищо предварително:
	жестоко мамят упования напразни!
