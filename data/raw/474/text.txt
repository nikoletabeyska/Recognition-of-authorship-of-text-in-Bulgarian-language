	На стръмен площад, прегърнат от напукани глинени стени, беше пазарът на Ел Масоа. Пустинният вятър мъкнеше от континента пясъци, поръждавели от слънцето камили и въздишки. Пъстри чергила танцуваха под протяжните стенания на свирките, шатри вдигаха прашните си поли и тогава блясваха тъжните цветове на керамичната глеч, дървените обувки с върви от овча кожа, медните кореми на тави и кафеници. Под пейките, сред хоровода на затлъстели тъмнозелени мухи, спяха деца и сънуваха хляб без червеи и реки без крокодили.
	Той очевидно беше чужденец. Кафявата му риза ухаеше на сапун, имаше силни и спокойни ръце, рижите му коси падаха върху раменете и прегръщаха посребрената му брада. Никой не беше го виждал досега, никой не забеляза кога и как пристигна — може би на кон, може би на птица. Не викаше, не молеше, не убеждаваше; и нямаше за какво — масата пред него беше празна.
	„Това е ТОЙ.“ — си казваха всички и мозъците им изплуваха от маранята на леността. „Това е ТОЙ.“ — изтръпнаха жените и целунаха челата на децата си. Никой не знаеше какво означава лаконичното ТОЙ — може би дъжд, може би надежда, може би дом. ТОЙ идва отнякъде и носи нещо със себе си, нещо невидимо, което засега е само обещание.
	Когато Джалил тръгна към горния край на площада, децата спряха да плачат, свирките млъкнаха и мъжете взеха ножовете в ръце. При него трябваше да отиде Джалил, защото беше виждал морето, знаеше какво представляват облаците и не се страхуваше от сухия северен вятър.
	Джалил застана пред човека с рижите коси, показа му празните си длани и почти минута мълча.
	— Откъде си, приятелю? — попита накрая Джалил.
	— Не съм оттук.
	— Ние всички сме от другаде и за другаде.
	Непознатият му посочи с длан пейката до себе си.
	— Продаваш ли? Ти сигурно си търговец, дошъл от морето. — каза Джалил.
	— Не продавам и не съм дошъл от морето.
	— Богат си.
	— Богат ли? — попита човекът с рижите коси. — Богат с какво?
	— Може би имаш много злато или много жени, не знам. — почти се усмихна Джалил.
	— Може би. — каза другият. — И аз не знам.
	Джалил си помисли, че дори там, край морето, не беше виждал толкова странен човек. Лицето му беше и тъжно, и весело, а очите — дълбоки, малки, хитри.
	— Ти трябва да продадеш нещо.
	— Не мога, нямам какво.
	— Трябва. — отсече Джалил. — Хората искат да купуват. Хляб, месо, украшения, плат, мазила против болести — каквото искаш, но трябва да продаваш.
	Непознатият погледна смълчания пазар, любопитните очи изпод чергилата и забрадките, набръчканите коремчета на децата, тънките ребрени костици и кривите им крачета.
	— От какво се страхувате най-много, Джалил?
	— Ти знаеш името ми?
	— От какво се страхувате най-много?
	След час слънцето ще се скрие, ще дотича — самонадеян и дързък — сухия северен вятър, бързият пясък ще плъзне по бавния пясък и пустинята ще заплаче. Всеки ден е като отминалия и като следващия, затова хората тук не бързат.
	— Най-много се страхуваме от реката. — започна бавно Джалил. — Реката целува корените с вода, но после става голяма и могъща и открадва плодовете. Най-много се страхуваме от вятъра. Той влиза в нас и ни отвява, превръща скалите в пясъци, домовете ни в хвърчила и думите ни в птици. Най-много се страхуваме от слънцето, защото изсушава децата и изпива водата от кладенците. Най-много се страхуваме от проказата, защото — като развратница — обича всички. Не, най-много се страхуваме от края.
	Човекът с рижите коси слушаше внимателно и гледаше началото на залеза.
	— Джалил, знаеш ли пещерата Ел Джафра?
	— Знам я. Всеки, който остане няколко дни там, умира.
	— Там има уран. Знаеш ли какво е уран?
	— Не. Знам, че всеки, който остане няколко дни там, умира.
	— Искам да взема от камъните на Ел Джафра. Имам нужда от тях, защото не мога да се върна в моя дом.
	— Твоят кон има нужда от камъните на Ел Джафра?
	— Да, Джалил. Моите приятели са там и чакаме да ни разрешите.
	— Камъни има много, вземайте.
	— Не искаме така, Джалил. Тези камъни са ваши, ние трябва да ги купим.
	— Камъните даваме без пари.
	— Камъните на Ел Джафра са други. Трябва да ги купим.
	— Добре. — рече Джалил. — И какво предлагаш срещу тях?
	Едва сега той забеляза, че онзи с рижите коси носи кожена торба, на която започна бавно да развързва възлите, сякаш се страхуваше да се раздели с нещо, донесено отдалеч.
	— Тази лампа ще свети до края на света и ще прави нощите ви като ден.
	— В нашите домове светят свещи от камилска мас. Пък и кой ще живее до края на света…
	— Вземи тогава тези жълти зрънца, с тях жените ви ще раждат без болка.
	— Жените трябва да раждат в кръв и болка. — каза Джалил. — Иначе няма да обичат децата си.
	— На това стъкло можеш да гледаш всички градове, всички реки, всички хора по земята.
	— И моретата?
	— И тях.
	— Нямам право да открадвам градовете и моретата.
	Чужденецът го погледна с молба.
	— Нямам друго, Джалил, а камъните на Ел Джафра ми трябват.
	Двамата замълчаха. Слънцето лягаше в червено фередже зад хоризонта, прощалните му лъчи бягаха по пясъчните хълмчета, удряха се в глинените стени, които от това ставаха още по-гърбави. Децата се бяха раздвижили, шляпаха в тлъстия прах и целуваха косматите ноздри на камилите, а майките ги викаха с ръце, защото след малко щеше да дойде сухия северен вятър; тогава всички ще приклекнат до стените, ще обвият главите си с тънки бели шалове и ще спят до гладното утро, когато терорът на слънцето ще смени терора на вятъра. Докато се събудят с един по-малко; тогава никой няма да плаче, ще оставят мъртвия на пясъка извън оазиса и ще се върнат да чакат вятъра, после слънцето, после вятъра…
	— Аз мога да ви продам време. — каза рижият.
	— Време ли?
	— Време. Мога на всеки да дам пет, десет години повече, отколкото има да изживее.
	— А откъде ще вземеш това време, човече?
	— От себе си. Ние живеем дълго, ние имаме много години и можем да ги продаваме.
	— И какво ще искаш срещу времето?
	— Камъните на Ел Джафра.
	— Моите хора не разбират за какво са нужни тези камъни. Вземи ги, а срещу годините искай нещо друго.
	След това Джалил се изправи пред тълпата и извика:
	— Този продава време, продава години живот. И ги дава евтино. Елате насам.
	Първи беше някакъв старец. Лицето му приличаше на засъхнала птича следа върху кал, а тялото му потръпваше при всеки порив на вятъра.
	— Дай ми десет години, момче.
	— За какво ти трябват?
	— Имам млада жена. Да й се радвам.
	— Продавам ти десет години. Срещу една ябълка.
	После дойде сляпа жена.
	— Искам само пет. — каза тя.
	— Ти живееш в мрак, за какво ти са?
	— Искам пет години повече да гледам моята тъмнина.
	— Давам ти ги за една ябълка.
	Дойдоха останалите, всеки бързаше, всеки искаше да вземе повече. Те блъскаха другите пред себе си, караха се, крещяха, ругаеха.
	— Искам двадесет години.
	— Искам само тридесет.
	— Не бързай, не ти трябват!
	— Аз искам да живея!
	— Аз трябва да живея!
	— Аз обичам да живея!
	Купчината ябълки пред рижия растеше. Някои не даваха и това, защото бързаха, страхуваха се, че стоката ще свърши. Отзад започнаха да се бият, децата свиреха с уста, жените плачеха, но мъжете бяха по-силни и отиваха напред. Пазарът в Ел Масоа беше разбунено обиталище на свирепи оси, затова никой не забеляза, че чужденецът посивя, раменете му се отпуснаха, ръцете му станаха слаби и неуверени.
	— Стига… Не мога повече. — каза той.
	— Дай! — крещяха мъжете. — Ние ти плащаме, дай!
	Рижият се хвана за гърдите, лицето му побеля, в очите му имаше страх и молба, изненада и укор; бавно и безмълвно се свлече в праха на площада, краката му се изпънаха и свиха в няколко конвулсии, а покрай устните му изпълзя тънка ивица светлозелена кръв.
	— Времето му свърши. Няма повече какво да продава. — каза Джалил. — Ще му върне ли някой от своите години?
	Всички обърнаха гръб, гледаха прашните си ходила и поеха към домовете от чергила.
	— Никой ли не иска да върне поне малко от своите години?
	— Защо, Джалил, ние честно си ги купихме, те са вече наши.
	Отново гръмнаха даули и зурни, големите зелени мухи се разбудиха и камилите отвориха равнодушно очи. Едно момченце отиде до дървената пейка, огледа се предпазливо, скри няколко ябълки под мръсната си фланелка и избяга.
