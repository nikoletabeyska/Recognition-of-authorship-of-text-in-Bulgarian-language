
	ПО ТЪМНИТЕ загрижени ланити
	пробягват строги бръчки, те разсичат
	опожареното сърце на две.

	Чии са тия сълзи, що потичат
	по бледното лице, и кой зове
	като дете пред буря беззащитен?

	Обезумял кой вдига към стената,
	отсреща в огледалото, десница
	и пада с окървавено чело!

	Като настръхнала зловеща птица
	повява с вледеняващо крило
	в заглъхналия дом дрезгавината.

	И вечерта се свежда, скръбна вечер,
	като саван над белите надежди,
	осиротели в моята душа!

	Да заглуша гласа на вси премежди,
	напусто огледалото троша,
	напусто роня безсърдечни речи.

