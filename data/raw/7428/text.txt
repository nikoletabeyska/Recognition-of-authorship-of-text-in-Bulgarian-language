	Паскал седи на Вавилонската кула и оглежда баирите.
	Пътят се вие като змия, на места потъва в цъфналите сливи, но Паскал отгоре вижда всичко, даже и пчелите, които се въртят около цветовете.
	Пиле не може да прехвръкне, без Паскал да го забележи.
	Кулата е от дялани мертеци и плетени пръти, стърчи в края на селцето и по принцип е да се наблюдава за пожари по къра.
	Паскал това и прави — наблюдава.
	Сряда е — неговият ден за наблюдение.
	Той вдига инфрачервения бинокъл, долепя го до очите си и премества наблюдението върху ечемиците.
	Онези от „Енергото“ станаха коварни и човек не знае откъде може да му дойде.
	Отдавна вече не идват като хората, в уречения ден и час, за да отчетат електромерите в селцето.
	Пристигат или в някаква каруца, заровени в сеното, като партизани, или пък маскирани като пътуваща книжарница, спират в центъра и хукват да проверяват електромерите.
	Веднъж нахлуха и откъм ечемиците, преоблечени като ловджии.
	Досега само дето не са се сторили на мрени риби и да дойдат по реката.
	Откъм ечемиците е чисто.
	Паскал сваля бинокъла и въздъхва.
	Не е живот това, държавата да ти връхлита маскирана и през седмица да ти вкарва троянски кон на площада.
	Обаче и селцето не е вчерашно, разкрива тези от „Енергото“ от пет километра, развило е специално обоняние и ги подушва, на каквото и да са се направили.
	Види ли дежурният на кулата да наближава автобус-флуорограф-рентген с червен кръст отстрани, подава сигнала, всички моментално разкачват „байпасите“ и започват да копаят градините с най-невинен вид.
	Напразно тичат инкасаторите в бели престилки — навсякъде всичко е наред, проводниците си минават през електромерите, както е по закон, всичко е образцово, само дето отново селцето не е похарчило никакво електричество.
	Според показанията на електромерите в селцето на Паскал електричеството още не е открито.
	Никой не го ползва, според уредите, броячите отчитат отчайващи нули.
	„Енергото“ си тръгва омърлушено, а селцето отново закача „байпасите“ — жици, които заобикалят електромера и доставят електричество в къщите, без нищо да се отчита на циферблата.
	Селцето отново е победило, но не трябва да се отпуска, всеки момент може да бъде спипано.
	Затова седи Паскал на кулата с инфрачервения бинокъл и наблюдава.
	Зоркото му око забелязва подозрителни делтаплани, които описват широки кръгове и се приближават към селцето.
	Онези са решили да атакуват по въздуха.
	Паскал издига бързо трибагреника, в селцето забиват камбани, „байпасите“ се разкачват, градините се изпълват с народ, който копае.
	Неканените гости могат да заповядат.
