
	Дойде деня, очакван
	от толкова време,
	българина отива
	на бойното поле
	със турци да се бие
	за чест, за свобода.
	Народа ще надвие
	в неравната борба.

		Хайде, братя,
		синца дружно
		на бой, напред!
		Ний ще надвийме,
		ще победиме,
		врага проклет!
	Кога куршум запее
	над наште глави
	и саблята юнашка
	захване да звънти —
	напред! С твърда вяра
	в святата свобода.
	Кат прах пред силна буря
	ще изчезне врага.
		Хайде, братя!
		Синца и пр…
	Напред, юнаци храбри,
	с разтворени гърди,
	тиранина отслабнал
	ще победиме ний.
	България ни вика:
	„На бой, мои синове,
	свободата ви чака
	с разтворени ръце!“
		Хайде, братя!
		Синца и пр…
	Байраците развити
	и топа загърмя.
	След орлите двуглави
	и лева ни тръгна.
	Напред, юнаци храбри,
	сред кървавия бой,
	от мъки да избавим
	народа беден свой.
		Хайде, братя,
		синца дружно
		на бой, напред!
		Ний ще надвийме,
		ще победиме,
		врага проклет!


	Гюргево, 15 април

