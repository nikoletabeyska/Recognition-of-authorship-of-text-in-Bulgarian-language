	Познавате мравката всички:
	нищожна, но пъргава твар,
	тя мъкне огромен товар
	и вечно спестява самичка;
	ала егоистка е тя —
	по-стисната няма в света.
	Един ден щуреца делия,
	сто песни изкусно изпял,
	замръкна премръзнал, неял
	и без да помисли горкия,
	че няма днес милост и свян,
	при мравката спря запъхтян:
	— Смили се над нас — жално рече, —
	без залък сме в къщи сега,
	за помощ протягам ръка…
	А мравката твърдо отсече:
	— Вий гладни?… И тая добра!
	Безсилна съм да разбера.
	Къде сте били цяло лято?
	Що правихте в топлите дни?
	Щуреца подзе: — Помогни!
	Смили се поне за децата!
	Аз свирих и пях всеки ден,
	ехтеше простора зелен,
	но ето ме в нужда най-крайна.
	Ей богу, ще пукнем от глад,
	подай ми един сух комат!
	Присмя му се мравката: — Байно,
	свирнята яде твоя пай.
	Щом лятос си пял, днес играй!
