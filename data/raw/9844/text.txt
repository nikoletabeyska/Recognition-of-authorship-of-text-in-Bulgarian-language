
	Като Балкана, месец ли изгрее,
	ветрец ли шумне в тихите гори,
	и Борованската могила пее,
	хайдушка песен
			пее до зори.

	И песента сърцата вдъхновява
	за смелост и кураж към върхове.
	Като везна най-точно проверява
	и верни, и фалшиви гласове.

	И Борован заспива и се буди
	с надежда, че ще стане китен град,
	щом беше при разруха и заблуди
	най-българското село с дух и цвят.

	И нека не забравят днес ония,
	които мислят само с алчен джоб,
	че може с дъжд от облачна стихия
	Могилата да налети с потоп.

	И само който с нищо не предава
	на българския корен крепостта,
	в предателското време притежава
	ключа към най-желаната врата.

	Ах, песента! И в радост, и във мъка —
	носете я в добрите си души —
	ни вярната посока ще се сбърка,
	ни някой съдбоносно ще сгреши…

	Като Балкана, месец ли изгрее,
	ветрец ли шумне в тихите гори,
	и Борованската могила пее,
	хайдушка песен
			пее до зори.

