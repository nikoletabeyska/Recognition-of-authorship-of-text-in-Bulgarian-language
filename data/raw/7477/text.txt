
	Прозрачна издъхва сред звънко сияние
	Болно сразена нощта:
	Сплитат се песни с последно стенание —
	Тръби възторжен денят.

	Рози въздушни сипе зората:
	Сплитат лучите светли гирлянди,
	Ангели слитат от небесата,
	Сипят, разсипват ярки рубини.

	Плават прозирни леки вуали,
	чайки сиротни, чайки далечни
	раждат се, блесват в златни потоци,
	звънко отскачат водни кристали.

	Леко запяват бледи тръстики —
	Слънчеми капки по тях треперят,
	Сронват се, пламват, тихо простенват:
	Мрежа златиста над тях обвисва.

	Прозрачна издъхва сред звънко сияние
	Болно сразена нощта:
	Сплитат се песни с последно стенание —
	Тръби възторжен денят.

