	— Ех, че какъв си ти, байно петльо!
	Бре, хубавеляк! Бре, лице светло!
	Гидия същи, кат се напериш,
	кога настъпваш — земята мериш,
	а кога пееш, ей тъй е, сякаш
	музика свири. А като крякаш,
	низ цяло село кънти гласа ти,
	та се надига и таз, що мъти!
	— Ам’ти, сестринке, куковке ясна;
	ам’ти каква си птица прекрасна!
	Дивна те майка диво родила;
	спретна, напетна, скопосна, мила;
	глас благороден, сив царски косъм.
	(Ако те лъжа — да не харосам!)
	Хеле когато пък закукуваш,
	ей тъй е, сякаш на стих хортуваш:
	в гласът ти сладост и ред, и мяра.
	Като те слушам, хвани ми вяра,
	аз се прехласвам, чудя се, мая,
	как да те хваля, и аз не зная.

	Недейте пита що се е взело
	нашето куко тъй за петело
	добро да дума и да го гали,
	а и той него така да хвали!
	Едно на друго те се подмазват;
	но колко щат се с хвалби обсипа,
	хората знаят и право казват:
	„Каквото куко, таквоз и пипе!“
