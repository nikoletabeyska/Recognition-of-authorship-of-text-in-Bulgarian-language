	Изрева като мечка един тъмен облак над нивите. Уплаши класовете и те превиха шии надолу. Малките работни пчели, които сбираха мед по синорите, побягнаха към пчелника. Птичките се сгушиха разтреперани в гнездата си. Почернелите късни вишни се потулиха зад листата. Стана много страшно. Небето пламна и угасна. Милиони едри капки се разсипаха над селото. Потопиха го. Запяха като звънци менците под капчуците. И още дъждовната вода не презполовила бабините съдове, изведнъж дъждът престана. Облакът отмина, превали зад градините и на небето като цветен пояс се появи голямата дъга. Проточи шия над хълмовете и жадно засмука вода от меденото кладенче. От птичия дом излезе гащатият петел, протегна се, разтърси крила, клъвна една паднала вишна и важно закрачи по влажния двор.
	Дядо Велко подаде глава от къщи, протегна ръка да види вали и като разбра, че е спряло, взе от къта тояжката си и тръгна към хармана. Напреде му се затече куцото куче, а подире му се обади малката внучка Вела:
	— Дядо, чакай ме, и аз ще дойда с тебе.
	— Тичай де — промърмори старецът.
	На хармана, като учудени очи, ходеха бистри мехурчета. Вела цапаше босичка в локвите. Кучето подгони една чужда кокошка и я пропъди през градинския плет.
	Дядо Велко мина под сливите, натежали от род и дъждовна роса, и спря под ябълката. Опря тояжката си върху белия дънер, седна на търкулнатото вехто колело и се загледа към окъпаните светнали ниви, над които гореше дъгата.
	Едно пиле пръпна над главата му и отърси клоните. Едри капки заваляха над стареца. Той вдигна сивите си очи нагоре, поглади бялата си брада и прошъпна:
	— От бога росица — по дядовата брадица!
	Детето вдигна очи, погледна дядовата си брада и попита:
	— Дядо, не ти ли тежи брадата?
	— Защо, миче?
	— Много е дълга.
	— Добра ми е брадата.
	— Ами едно време имаше ли брада?
	— Нямах — отвърна старецът.
	— Защо?
	— Защото бях момиче.
	— Ти ли, дядо! Истина ли казваш? Как ти беше името?
	— Вела.
	Старецът взе момичето на коляното си. Помилва го по русата косичка и обърса с длан росните капки, които бяха накапали по зачервените му бузи като едри сълзи. Пред тях на мократа земя клекна кучето.
	— Ами сега защо не си пак момиче, дядо?
	— Защото минах под дъгата.
	— Под коя дъга? — попита Вела.
	— Ей оная, над нивата, дето се е навела да пие вода от Меденото кладенче. Ти не знаеш ли? Целият свят знае, само ти не си се научила. Чувай, да ти разкажа! Едно време, преди сто години, и аз бях като тебе момиченце. Очите ми, косата ми, ушите ми, краката ми бяха като твоите, само че аз не лудувах като тебе. И когато ходех на чешмата за вода, никога не съм се спъвал, не съм падал и не съм чупил нито една кратунка. На шията ми имаше едно червено герданче.
	— Като моето ли?
	— Същото. А на ушите ми имаше две сини обици.
	— Като моите ли? — вдигна очи Вела.
	— Като твоите. Когато се помина моят тетьо, ние останахме сами с мама двете. Последни сиромаси бяхме. Имахме само една нива, един стар вол и една крава, но тя беше безплодна. Нямаше кой да разоре нивата и да посее жито. Мама често ми хортуваше:
	— Ех, Велке, да беше момче, и нивата щеше да бъде изорана, и царевица щеше да посееш, и дръвца щеше да има кой да ни докара през зимата.
	Харно, ама аз бях момиче и не знаех нито с орало да ора, нито дърва да сека. Една вечер срещу Гергьовден, когато мама запали кандилото пред светата куна, аз коленичих и се помолих. И когато вечерта съм заспала, сънувах, че някой се навел над мене и ми шушне на ухото:
	— Утре да минеш под небесната дъга!
	На другия ден аз отидох да паса кравата на ливадето под Меденото кладенче. Надвечер загърмя силно и рукна проливен дъжд. Аз се сгуших под една върба. Когато облакът замина, погледнах към чешмата и видях дъгата — навела се, смуче вода от коритото. Дойде ми на ума сънят, затекох се, подбрах кравата и я подкарах към чешмата. Минахме и двете под дъгата. Тогава, Велке, аз изведнъж станах момче. Пипнах главата си — калпак, огледах се: на кръста ми червен пояс, а на краката ми — хубави жълти ботуши. Смаях се и се слисах.
	— А кравата бе, дядо, тя какво стана?
	— Кравата стана вол. Закарах аз вола у дома, разправих на мама какво чудо се случи, па й заръчах:
	— Отсега нататък ще ме наричаш Велко, защото съм момче. Къде е ралото?
	Стегнах ралото, наточих палешника и на другия ден отидох да ора с двата вола. Засях нивата.
	Замисли се дядовата Велкова внучка, чудеше се старото куцо куче пак може момичето да стане момче.
	— Дядо бе, кажи — аз да мина ли под дъгата?
	— Мини, чедо! — рече старецът.
	— Ами ще ми порасне ли брада?
	— Ще, ами как.
	— Дълга ли бе, дядо?
	— Много дълга.
	— Колко?
	— Три дни, Велче.
	— Три дни ли? Чакай, хванах те! — скокна момичето. — Може ли да бъде една брада дълга три дни? Лъжко! Не те е срам, дядо, да ме лъжеш! Не ти прилича.
	Дядо Велко стана и взе тояжката си.
	— Ами ти защо вярваш, пиле? Де си чувала жена да стане мъж? Хайде сега, ела в градината да видим дали големият дъжд не е удавил мъничките пчели.
