
	О, най-щастлив и най-очакван ден!
	От чаканото слънце ослепен,
	Един народ, пет века в мрак изстрадал,
	Набожно е застанал като в храм
	И в радостта си не разбира сам
	Дали е коленичил или паднал.

	О, най-щастлив и най-очакван миг!
	За него еретик след еретик
	Като главни по кладите горяха!
	И може би светликът най-голям
	Не иде от зората, а оттам —
	От огъня, във който те умряха.

	О, най-щастлив и най-очакван час!
	Час, в който със свободен вече глас
	Народът пее под свободно знаме.
	Час, в който има всичко: нов живот,
	Нов цар, нов път, нов гняв на стар народ…
	… И свободата само май я няма…

