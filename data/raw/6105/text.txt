
	Нощ ледена властно се стеле над мен,
		и в жажда за радост и ден,
	аз чезна по нейните тъмни крила.
		— Ела, възжелана, ела!

	Рой вихри бездомници глухо тънтят —
		пред мене ни завет, ни път, —
	на щастие минало призрака блед
		покриват забрава и лед.

	Ела, възмечтана, и вожд ми бъди,
		към светли дни ме поведи —
	и песен за вяра и бодрост запей,
		страха ми, скръбта ми развей!

	Аз с тебе ще тръгна — и бодър,  и смел —
		към онзи незнаен предел,
	да търся всевечни мощни зари —
		далеч зад моря и гори.

	Ще бъдем ний там възвисени орли
		над стръмни гранитни скали —
	с огрени от златното слънце чела…
		Ела, непозната, ела!

