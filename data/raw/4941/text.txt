
	Пуста!* Черна! — битки люти!
	Криволак! — погроми грозни!
	Прищина! — бой, де се срути
	царството на вечни козни!
	[* За извънредно кървавия и героичен бой при река Пуста привеждаме следните трогателни редове из писмото на един наш офицер: „Далеч! Западно от Лясковец, около бреговете на река Пуста, червено петно е разляно — свещена кръв на българските храбри синове. Там пак е пусто и спокойно и нито една сълза не се смеси с морето кръв! Там бе страшеи бой: сръбското желязо срещаше българските железни гърди, а българското ура заглушаваше трясъка на 20-те сръбски батареи. Там взводове атакуваха и обръщаха в бяг сръбски дружини… Кой ще оплаче героите, които със своите трупове покриха пустите върхове около река Пуста!“]

	Косово! — нов гроб отворен,
	за тиранина съборен,
	втора негова провала!
	Призрен! — съдбоносна хала.

	Ти, Прокупле! Ниш! Ти, Враня!
	И ти Пирот страховити,
	чули дивите стенанья
	на пълчищата разбити.

	И вий още толкоз други
	кървави полета бойни:
	чуки, долове, яруги —
	зрители на сили знойни.

	На напори урагански,
	на усилия титански
	на юнаците ни славни,
	чудни, кат легенди давни;

	спомени свети и чисти
	вечно в паметта остали,
	нови имена заристи
	във народните скрижали,

	имена, кат младост пресни,
	и безсмъртни, кат идея
	вековечна — дивни песни
	от велика епопея!

	Декември 1915 г.

