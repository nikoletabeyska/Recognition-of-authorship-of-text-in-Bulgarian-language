
	Слова, на изповед слова в душата ми се раждат,
					раждат, мрът, —
	въглени, които пламват — въглени, които светят
					в моя път —
	които гаснат.
	Берат се и река ще да нараснат
	в гърдите ми на разкаянието сълзи
					непрестайни,
	разрушително потайни,
	и пак ще бъде лед ледът им разтопен:
	че аз съм сам, че няма никой окол мен.
	И до главата ми с участие склонил глава,
	кой на утеха тихите слова
	ще мене да промълви тепло, беззаветно?
	И сълзи, в обич сълзи, безотчетно
	за мене с мене да пролей,
	кой ще дойде тук?
	Безмълвие — ни звук.
	Гробище зад мене, гробище пред мене се тъмней.

