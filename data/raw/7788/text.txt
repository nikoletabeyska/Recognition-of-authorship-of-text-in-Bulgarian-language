
	Люлеят се измамни отражения
	по водната безплодна равнина,
	от сребърния блясък озарени
	на приказна страна.

	Изграждат се дворци неизградени
	с възхода на безродната луна,
	и носят се мечтите възродени
	сред будна тишина.

	Да вярвам ли, че тая бяла вечер,
	въздъхвала над тъмните лози,
	ще долови и моя зов сърдечен?

	Да вярвам ли, че тя ще отрази
	и ще приспи копнежа вековечен
	и болката на бликнали сълзи?

