
	Кога се смръзне жарка кръв в гърди ми,
	кога от смърт аз бъда покосен,
	то чуй, о друже мой незабравими,
	какво да сториш от моя труп студен.
	Недей го ти край шумний град заравя,
	де хиляди нищожества лежат,
	че може би суетен шум и врява
	и там мирът ми сладък да смутят.
	В планински някой край го заровете
	връз цветний бряг на мил поток сребрист,
	край него теменуга посадете,
	столетен дъб и явор къдролист…
	Кога млад славей песен заизвива
	сред перести и къдрави листа,
	и дъхне ми игличината дива,
	ще сетя сладкий дъхна пролетта.
	Когато в мрачна и бурлива есен
	проникне влага в гроба мой студен
	и горд балкан запее гробна песен,
	в сълзи ще бъда ази потопен.
	А в зимна нощ, кога фъртуна злобна
	се щура и ридае с грозен глас,
	под моята покривка там надгробна
	в сън честит унесен ще съм аз.
	И в златен сън, и в блянове кристални
	унесен, златен мир ще сетя аз.
	Другарю, запази тез думи жални
	и тъй стори във моя смъртен час.

