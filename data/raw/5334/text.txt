
	Аз много огън хвърлих по земята!
	Разкъсах хиляди слънца
	и с размаха на дързост непозната
	запалих робските сърца
	със урагани от искри…
	Като грамаден фар на свободата,
	изправен пред великий вход
	на новия живот, душата ми гори —
	душата на един велик народ!
	С виелици от огнени звезди
	поръсих земните гърди,
	със гръм раздрах аз черните завеси
	сред храма на вековните заблуди
	и мълния далеч, далеч разнесе
	божествен пламък за милйони люде.
	Москва пламти. Берлин буботи,
	Париж облян е в странен блясък,
	под Лондон глух подземен трясък
	отронва тежките си ноти,
	от Ню Йорк чак до Атлантика,
	надлъж над земната снага
	прострях рубинена дъга;
	вълни от пламъци тя блика
	и водопади от искри се сипят
	над Индия и над Египет…
	Гори, гори земята,
	навред аз хвърлих огъня на свободата!

	А там на Олимп в златния си трон,
	с човешки черепи скрепен,
	изтръпна, Зевсе, ти.
	Нечакан ужас те смути
	и в буйно пламналия небосклон
	отправи поглед разгневен.

	И ето, Олимп се разтресе
	от мълнии и страшен грохот,
	орляк от черни птици се понесе
	в злокобен смъртен поход —
	безумний гняв на боговете!…
	Разкъса, Зевсе, мойте меса
	във пристъпи свирепи
	и белий сняг на недогледни степи
	обагри кървава роса.
	Но бурята на твоя гняв велик
	бе немощна пред мен
	и огъня свещен
	пламтеше все по-буйно всеки миг
	и ето, злоба пак те облада,
	и ето, в своя зъл копнеж
	поиска да ме оковеш
	със хладните вериги на глада.

	При Волга твоята сестра — смъртта
	надвеси черното крило
	и в окървавеното ми тело
	заби студените си нокте тя.
	О, Зевсе, златен бог на боговете,
	напразно си простираш ти ръцете
	и ме поглеждаш с кикот глух.
	Бесней в безумие, бесней!
	С какво ще угасиш ти моя дух —
	духът на новий Прометей?
	Отнет е огъня на твойта власт,
	разкъсани са черните окови
	и твърд и горд стоя изправен аз,
	като настръхнал огнен колос,
	и пръскам пурпурни огньове
	от полюс чак до полюс.

	Гори, гори земята —
	навред аз хвърлих огъня на свободата!
	И в онзи час, когато
	сърце ти ужаса ще вледени,
	когато стигнат Олимп бурните вълни,
	вълни от робските души,
	които ти от светлина лиши —
	о, Зевсе, вожд на златни божества,
	ще приведеш смирено ти глава,
	и сгромолясан ще те видя аз
	от трона на престъпната ти власт!

