
	Ще се пръсна от скръб непонятна,
	безпричинна, а боже би — не.
	Скръб по времето минало златно —
	туй, което ми всичко отне.
	По загубени мама и тате,
	що в покоя край мене мълчат.
	По една половина познати,
	що и днеска ме гледат отвъд.
	По бедняци сиротни, по сръчни
	печалбарбогаташи дори.
	И за тях, и за тях ми е мъчно,
	че треперят за свойте пари!
	Цял съм скръб, цял съм бомба най-тъмна.
	Не човек — зареден жив снаряд.
	Ако някой ден взема, че гръмна,
	да се знае: по урвите стръмни
	в мен избухнал е погребът — свят.

	28. XI. 1994 г.

