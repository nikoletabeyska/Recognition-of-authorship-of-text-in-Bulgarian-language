	Елегантният господин влезе в хола на хотел „Палас“ в Чарлстон.
	— Мога ли да получа една стая?
	Рецепционистът се поклони дълбоко:
	— Моля, господине, заедно с баня на III етаж!
	— Добре, занесете ми багажа.

	* * *

	В събота някой похлопа на вратата на елегантния господин. Келнерът носеше сметката. Гостът погледна бележката, след това извади чековата си книжка, написа чек и го даде на келнера.
	— Извинете, господине — каза келнерът, — получаваме сметките само в пари.
	— За съжаление това е невъзможно! — отвърна учтиво гостът. — Във всеки случай касиерът може да попита банката и ще види, че чекът има покритие.
	Чекът беше редовен и след пладне, когато мистър Вебс минаваше през хола, директорът на хотела се извини заради „неучтивостта на келнера“.
	— Нищо, нищо — усмихна се мистър Вебс. — Тъй като съм за първи път във вашия хотел, това е съвсем естествено… Днес човек трябва да бъде предпазлив. Но исках да ви питам има ли тук някой първокласен бижутериен магазин?
	— Магазинът на бижутера Сандерс, намира се на ъгъла. Това е най-добрият бижутериен магазин.
	— Благодаря.

	* * *

	Мистър Вебс внимателно преглеждаше пръстена.
	— Колко струва? — попита той най-сетне.
	— Две хиляди долара — отвърна бижутерът Сандерс. — Брилянтът има 24 карата и е съвършено чист.
	— Добре — каза мистър Вебс, — ще го купя.
	Бижутерът се усмихна задоволено, но когато мистър Вебс извади чековата си книжка, престана да се усмихва.
	— Извинете — каза той, — но досега не съм имал честта да ви познавам.
	— За съжаление не нося пари в себе си. Ако искате, можете да се осведомите в моята банка.
	— Вече е късно. В събота следобед банките са затворени.
	— Тогава попитайте в моя хотел. Директорът ще ви каже…
	Намръщен и недоверчив, бижутерът взе слушалката на телефона и малко по-късно, след кратък разговор, отново се усмихна.
	— Добре, господине! Достатъчен ми е вашият чек. Извинете ме, моля ви се.
	— Естествено… Вие ме виждате за пръв път, а днес човек трябва да бъде предпазлив.
	С пръстен в джоба, изпроводен с усмивките на бижутера, Вебс излезе от магазина.

	* * *

	Половин час по-късно в бижутерийния магазин на господин Сандерс позвъни телефонът.
	— Ало, кой е? Гренберг? Добър ден. Какво има? Предложили са ви един пръстен за 800 долара? Но защо ми съобщавате това? Какво? Четири карата, съвсем чист? Гренберг, драги мой Гренберг, това е моят пръстен! Задръжте крадеца! Излъгал ме е и ми е дал фалшив чек. Отишъл си е. Отивам веднага в полицията!

	* * *

	Полицията пристигна в момента, когато мистър Вебс прибираше багажа си.
	— Вие сте купили от бижутера Сандерс брилянтен пръстен за 2000 долара, а след това сте го продали за 800 долара на бижутера Гренберг — каза строго полицейският инспектор.
	— Вярно е! — отвърна мистър Вебс спокойно.
	— А сте го платили с фалшив чек! — продължи инспекторът.
	— Не! — започна да протестира Вебс. — Чекът има покритие! Питайте директора на хотела.
	— А! Сигурно и него сте измамили. Как ще обясните това: купувате пръстен за 2000 долара и веднага след това го продавате за осемстотин?
	— Това поне не е нещо чудно. Трябваха ми пари, а банките бяха затворени. Трябваше да пътувам бързо по работа.
	— Ха-ха-ха!… — изсмя се полицейският инспектор. — Банките са затворени. Именно в това е вашият трик, измамнико! В името на закона вие сте арестуван.
	Арестуваният спокойно взе шапката си.
	— Хайде — каза той, — но ви обръщам внимание, че по-късно вас ще държа отговорни заради противозаконно лишаване от свобода и за вредите и загубите, които ще претърпя от работата си. А това е най-малко…

	* * *

	— Да! — каза адвокатът на своя клиент — бижутера Сандерс. — Вие сте сгрешили тогава, защото въз основа само на едно съмнение сте лишили човека от свобода. Както знаете, чекът е бил редовен и банката ви е изплатила сумата. Но мистър Вебс е останал три дни в затвора и е подал оплакване заради изгубеното време, искайки обезщетение от 10 000 долара. Освен това е поискал 10 000 долара за накърняване на честта му и съдът ви осъжда да заплатите общо 20 000 долара. За съжаление не успях нищо да сторя във ваша защита.

	* * *

	Един елегантен господин минаваше през хола на хотел „Палас“ в Лос Анджелис. Директорът се приближи до него, извинявайки се:
	— Извинете, мистър Вебс. Станало е недоразумение. С удоволствие ще приемем вашия чек.
	— Добре, добре! — потупа го по рамото Вебс. — Аз съм за пръв път във вашия хотел и това е съвсем естествено… Днес човек трябва да бъде предпазлив. Но кажете ми, имате ли в града някой първокласен бижутериен магазин? …
