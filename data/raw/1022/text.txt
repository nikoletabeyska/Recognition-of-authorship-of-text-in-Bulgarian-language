	Джудж Ив тържествено запои последната връзка със златна жичка. Дузина телевизионни камери го снимаха и субетерът разнасяше из цялата Вселена картини на това, което вършеше Джудж Ив.
	Той се изправи и кимна на Джудж Рейн, после се отдръпна и застана до ключа, който щеше да затвори Веригата, щом го натиснеше. Този превключвател щеше да свърже наведнъж всички гигантски компютри на всички населени планети във Вселената — в деветдесет и шест милиарда светове — в супермрежа, която да ги интегрира в един свръхкомпютър, в една кибернетична машина, обединяваща цялото знание на всички галактики.
	Джудж Рейн приветства кратко наблюдаващите и слушащи трилиони хора. После замълча за миг, преди да се обърне и да даде знак на Джудж Ив:
	— Включи го.
	Джудж Ив натисна бутона на превключвателя. Последва мощно бръмчене, енергия нахлу от деветдесет и шест милиарда планети. Светлини заблестяха ярко върху контролния пулт, дълъг километри, след което се успокоиха.
	Джудж Ив отстъпи назад и пое дълбоко дъх.
	— На вас се пада честта да зададете първия въпрос, Джудж Рейн — рече той.
	— Благодаря ви — отвърна Джудж Рейн. — Това ще е въпрос, на който досега нито една кибернетична машина не е могла да отговори.
	Той се извъртя към свръхкомпютъра:
	— Има ли Бог?
	Мощен глас отговори без колебание, без мигването на нито една светлинка.
	— Да, вече има Бог.
	Внезапен страх се изписа на лицето на Джудж Ив. Той се хвърли към превключвателя.
	Мълния от абсолютно безоблачното небе го порази на място и запои завинаги ключа.
