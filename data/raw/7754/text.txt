
	РОСА ли градините ръси,
	коса ли звънти в самота?
	Аз чувам унесен в съня си:
	трепти незаспала мечта.

	На вас ли, вълни, се обажда,
	на тебе ли, звездно море?
	Тя с лунния блясък се ражда
	и с модрата утрина мре.

	И нейните вихрени стъпи
	се губят безшумно в нощта
	и будят желания скъпи,
	и в шемет унасят света.

	Тя в морската пяна се ражда,
	под белия лунен покров,
	и пали в душите ни жажда,
	безумната жажда: любов.

