
	Среднощният вятър
	две листа отбрули,
	два сраснали листа
	разтръгна смъртта,
	невиждали есен,
	за зима нечули,
	два листа слетяха
	без ропот в нощта.

	Среднощният вятър
	звездата отбрули,
	що водеше нощем
	две тъжни деца,
	и призрачно вее
	над рухнали кули,
	две струни покъсал,
	две детски сърца.

	Среднощният вятър
	две сълзи отбрули,
	две сълзи горчиви
	на сетно прости,
	два погледа чисти
	с печал забули
	и в скърби почерни
	две бели мечти.

	Среднощният вятър
	два кораба брули,
	два кораба тръгват
	на разни страни,
	среднощният вятър
	два взора затули,
	два взора потъват
	в безкрайни вълни.

