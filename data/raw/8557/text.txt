
	Допивам си кафето. Като него
	навън е още черна утринта.
	Допушвам си цигарата. И ей го
	вкусът лютив и най-пръв на света.
	Горещо. Черно. Люто. Но пониква
	из тъмното на изгрева лъча.
	Да, трябва първо с тъмното да свикна,
	да мога светлото след туй да различа.
	С горещото да разпозная хладно.
	И с черното — да разпозная бял
	денят… Горчивото — от сладко…
	…И някъде през димните кълба
	аз смисъла на всичко туй съзирам:
	в довършека на своя скъсан сън
	в миниатюр отрано репетирам
	грамадното, очакващо ме вън.
	И аз те благославям, мой ден греещ.
	Нарамвам те и те понасям — чист!
	Дорде душа-прозорец почернее
	и в мрака белне само моят лист.

