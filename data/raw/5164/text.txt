
		Пак из тебе хода,
	о, природо свята,
	пак дишам свобода,
	гледам небесата.

		Пак любя, пак мога
	да чувствувам чисто,
	да съзирам бога
	във всякое листо.

		В мен млъква борбата
	и човешкий ропот,
	внимава душата
	в чудния ти шопот;

		в небето, в горите
	животът се смее,
	славей гласовити
	из клоните пее,

		и вадата бъбли
	и шумата шушне,
	и облакът пъпли
	в бездните въздушни.

		И всичко безбрежно,
	и всичките твари
	здрависват ме нежно,
	кат познайник стари.

	Юли 1883

