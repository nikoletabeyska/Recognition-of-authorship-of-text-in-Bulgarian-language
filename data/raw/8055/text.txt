
	Не питай все защо до късно свети
	Прозорецът на будната ми стая.
	На светло пишат всичките поети,
	Макар че в мрак тъгуват и мечтаят.
	Налудничави, зли и неспокойни
	Те най-спокойни или пък най-умни
	Се чувстват само в оня миг, във който
	мъртвилото расте и става думи.
	Тогава тишината е най-бистра,
	Най-чист — листът и мисълта — най-ясна.
	И всички думи, гласове и мисли
	Заемат своето най-точно място.
	Не питай все защо до късно свети
	Едната моя лампа в тъмнината,
	Че ако ангел слезе от небето,
	Без нея как намерил би земята?

