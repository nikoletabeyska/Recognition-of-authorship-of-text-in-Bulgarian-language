
	Никой поглед не пожали
	сам отплувалий моряк!
	През морето нежност гали
	заблещукал бащин бряг!
	Не подига слаби пръсти
	свята майчина любов,
	първа рожба да прекръсти
	с тих напътствен благослов.

	Дни минуват, тъмнината
	девет пъти се роди,
	и миража на душата
	скриват сините води.
	Царствен син, кога погина,
	кой сломи — и меч, и щит,
	де низ морската пустиня
	спиш, от пясъци зарит?

	Морски демон ли засвири,
	буря в мачти ли шуми,
	пламък призрачен извира
	в гъсти виещи тъми!
	Кръстят се моряци смели,
	сякаш дух им се вести,
	стенат гибелни предели:
	майко, своя син прости!

