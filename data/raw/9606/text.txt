
	1
	БАЩА МИ — ОБУЩАРЯТ
	ЧЕТИРИДЕСЕТГОДИШЕН,
	между сенки на реки и облаци се движи
	и пред буря с глухи удари на чукче пише
	по небесните простори своите земни грижи.

	Щом за миг високо бяла мълния изтръпне,
	с мириса на колендрото, светлината зримо
	влиза в ниския дюкян със прашните калъпи,
	грее в оня сняг до пояс в коледарска зима.

	А баща ми с чашата небесна щедро плиска
	и зелена влага кипва в мартенските храсти;
	и го чувствам в мойто време все по-близко
	в шепот на лози и пръст
	невидимо да властва.

	Все по-ясно той се приближава и до мене,
	смее се, попийнал, смее се и страшно диша.
	И ми обяснява свои тайнствени знамения
	баща ми — моя господ четиридесетгодишен.

	2
	ЗНАЯ СИГУРНО НЕЙДЕ СЕ СМЕЕ БАЩА МИ.
	Колко смях досега е пилял и разпръснал?
	В тоя свят с побелели отдавна акрани
	днес за него е толкова, толкова късно!

	Дълга вечер влече и тъче безучастно
	своя вътък от дъжд и от сняг в полузима;
	и от влажните облаци с думи безгласни
	някой вика пак мойто забравено име.

	И развява косите си гъсти, и стене
	с млада пролетна сила щастливо земята.
	И в далечното време баща ми над мене
	обущарска престилка загрижен размята.

	Сякаш целия свят в обущарница тясна
	диша въздуха с мирис на гьон и на кожи.
	Чукче пее,
	гърми във ушите ми ясно —
	та пред път за обувки човек се тревожи!

	Моя бедност и мое богатство — баща ми…
	Нейде вътре в дюкяна се труди захласнат
	и аз тичам —
	и тежки измъчени длани
	тук — под моите стъпки
	по бащински раснат.

	Раснат в майка ми, в брат ми
	и внучета шумни
	с тяхна памет по снимки и кръвна наследа,
	в тези мои разхвърляни
	облачни думи,
	тоя свят, който слънчево
	сутрин ни гледа.

	И в човешкото време по пътища пусти
	мойто бащино време не спи, не почива,
	а пътува със мене
	и в моите устни
	тая пепел от пътя
	е сладко-горчива.

