
	Каравангелис*, пастирът Христови,
	[* Гръцки владика в Македония днес, прочут по мръсните си шпионства и предателства спрямо въстаниците.]
	яви се весел при пашата пак:
	— Паша ефенди! Днес комити нови
	открих: готви тъмници и окови.
	Бог нек закриля царя наши драг!
	— Владико, аферим на теб и слава.
	Слуга си верен на султана, брава!

	II
	Каравангелис, верният слуга
	на падишаха, пак е при пашата:
	— Ефенди, радост пълни ми душата:
	комити други аз открих сега.
	Против исляма дигаха раята!
	— Фала и чест на тебе, баш кишиш*.
	[* Главен духовник]
	Султана много ще задоволиш!

	III
	Каравангелис, честният владика,
	яви се пак и с тържествующ глас:
	— Паша ефенди, радостен извика,
	готви бесилки: трийсет йощ клетнйка,
	душмани царски, днес подуших аз!
	— Брилянтен орден в знак на благодарност
	султанът готви зарад твойта вярност.

	IV
	Каравангелис пак се появи:
	— Паша ефенди, веч съмненье няма:
	комити с пушки крият се във храма.

	Нек паднат тозчас техните глави
	под славний ятаган на Дин-Исляма!

	Кога излезе черний грък, пашата, блед,
	плюна по него и пошушна: пис миллет!*
	[* Мръсен народ]

	София, 8 януари 1904 г.

