
	На младостта й белите цветя
	не бяха вечерна тъга познали
	и с тях окитена вървеше тя
	да буди радост в чуждите печали;
	в очите й на пламенни възторзи
	разискряха се пламен рой звезди
	и жаждаха милувки двете рози
	напъпили връх нейните гърди.

	Тя в златолунна нощ ме позова
	на празник, на безименни наслади,
	но неразбрала грешните слова,
	душата девствена се не обади,
	че спяха в нея, първи сън заспали,
	на младостта ми белите цветя —

	а днес по нея всеки поглед жали,
	че те цъфтят, ала повехна тя…

