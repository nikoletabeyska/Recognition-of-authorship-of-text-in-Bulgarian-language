
	Ще си умра с отворени очи…
	Затуй ли пропилях живот до тука —
	да видя как събратът ми клечи
	и рови за коматче хляб в боклука

	Затуй ли минах своя път нелек?
	За да съзра как някой сгромолясва
	най-светлата мечта от памтивек
	за свобода, за равенство и братство?

	Ни равенство, ни братство… И какво?
	Затуй пък — свобода?… Но дращи суха
	като огризка тя от пиршество,
	в което други пълнят си търбуха.

	Един от глад умира, друг преял,
	с кола на принц край него профучава…
	Не в кофата, бедняко прегладнял,
	в душата ми бръкни — за идеал!
	Знай, по-спокоен ще умра тогава.

	28. IX. 1994 г.

