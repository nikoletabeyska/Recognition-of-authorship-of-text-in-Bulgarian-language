
	Частица малка съм от битието,
	което ме люлее като люлка.
	Една звезда над мене щедро свети,
	трасира пътя ми като светулка.

	Живея в пролет и неповторимо
	във вените ми млада кръв клокочи.
	Мечтите ми — горчиви като вино,
	дълбаят будното ми слепоочие.

	И лятото ще дойде като песен,
	върху крила на волна чучулига.
	Но как е кратка всяка наша есен
	и дните преброени все не стигат.

	Дано да е далеч внезапна зима,
	която полета ми да прекърши.
	И да остане в мене капка жива,
	най-истинската песен да довърша

