	Един мечок, с когото мъчно хляба
	си вадеше незнаен сиромах,
	да подобри играта своя слаба,
	се упражняваше с голям замах.

	Като човек на две нозе вървеше
	и рече на една маймуна: — Виж!
	Маймуната съвсем похватна беше
	и му отвърна: — Много зле вървиш!

	Мечокът рипна: — Не бъди такава!
	На подигравки съм отдавна сит.
	Дали красиво стъпката не правя,
	или не е изящен моят вид?

	Довтасала, намеси се свинята:
	— Чудесно! — каза. — Радваш моя взор.
	Къде се е видяло по земята
	и ще се види по-добър танцьор?

	Като дочу мечокът тази глума,
	глава наведе, млъкна начаса,
	но после се опомни и заклюма
	с принудена смиреност във гласа:

	— Маймуната, че не ме одобрява,
	излишно ще е да бера гайле,
	но вече щом свинята ме прославя,
	разбирам, че танцувам много зле.

	Помни, четецо, нека вред те пали
	поуката на мъдрия творец:
	„Беда е, ако мъдър не те хвали,
	но по е зле, щом хвали те глупец!“
