
	Двама души, един добър и един алчен, тръгнали да пътуват. Алчният рекъл на добрия:
	— Хайде, добри човече, да направим така: от първо ще ядем твоите запаси, а, когато те свършат, ще започнем моите.
	Добрият човек се съгласил. Дълго скитали те, докато най-сетне запасите на добрия човек свършили. Тогава той рекъл:
	— Моите запаси свършиха, дай твоите.
	Но алчният човек отказал да изпълни уговореното и добрият трябвало да гладува.
	Веднъж се настанили да нощуват в подножието на едно голямо дърво. А на върха на това дърво една птица си била свила гнездо. Алчният човек веднага заспал, а добрият не спал — безпокоял го гладът. И изведнъж птицата отгоре рекла:
	— Това е такова дърво, че ако човек събере листата му и намаже с техния сок очите на сляп човек, ще го излекува.
	Чул това добрият човек, станал бързо и набрал листа в торбата си.
	Когато се развиделяло, продължили по-нататък и пристигнали в един град. А синът на царя, който владеел тоя град, бил сляп. Добрият човек отишъл при царя, и му рекъл, че може да излекува сина му.
	На следния ден отишъл при сина на царя, налял малко вода в една кратунка и я смесил със сока от листата. След това намазал с тоя сок очите на слепия. И синът на царя прогледнал.
	А царят направил добрия човек свой помощник и му дал половината град.
