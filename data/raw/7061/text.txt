
	Тръгнала от божи рай
	към земята чудна двойка:
	Разум, който всичко знай,
	с Правда, праведна девойка.

	Бог поръчал им на път:
	„Вий при хората идете —
	стига вече да грешат,
	ум и правда ги учете.“

	— Накъде ли! — „Път е нам
	през града и щем намери
	да ни слушат много там
	сиромаси и болери.“

	Но сред пътя в нощен мрак
	върху тях стражар наскочил,
	за ръцете — и юнак
	с пръст полето им посочил…

	„Де щем…?“ — Правдичке, не знам!
	„То се, Разумчо, видяло…“
	— Леле, боже! — Тука-там,
	в село слънце ги огряло.

	„Бог — добро!“ — „Добро ви дал!“
	И прииждат хора прости:
	сума свят се насъбрал
	да послуша млади гости.

	Иде попа: „Дръжте!“ — Беж…
	„Дръжте, братя християни,
	тез поганци!“ — И поглеж,
	грабват сопи вси събрани.

	Бежанците с викове
	дън-горите огласили;
	наизлезли зверове
	и от хора ги спасили…

