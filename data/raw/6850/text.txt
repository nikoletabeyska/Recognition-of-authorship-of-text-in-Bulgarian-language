
	Предпролетний вятър
	безкрайни хармонии
	разкройва в недрата
	на мрачни гори,
	враждебни кервани
	възпря и разгони,
	за пролетна радост
	вратите разкри!

	По угари черни
	и бели поляни
	запаля, раздухва
	загаснал живот,
	лечебните билки
	за зимните рани
	ликуващ донася
	от живия свод!

	Предпролетний вятър
	с любов ще целуне
	и вси безнадеждно
	самотни сърца,
	ще трепнат към радост
	печалните струни,
	сред живия огън
	на мъртви лица!

