
	О Анунцио*1! И ти ли
	по следите на Лотй*2
	харчиш своя гений, сили
	в низки, мръсни клевети?
	[*1 Знаменитият този италиански писател е един от най-главните морални виновници за днешната безразсъдна италианска война, за която той създаде настроепие чрез послания и речи по митинги. Напоследък се е завзел да ни засипва в печата с мерзки клевети и измислици за ужасни зверщини, вършени над сърбите. Той ратува пламенно и за война на Италия против България. Нека прибавим, че Анунцио сега е мразен и в самото си отечество заради злото, което му причини с шовинистичните си проповеди.]
	[*2 Пиер Лотй (1850–1923), френски писател, туркофил. Вазов му посвещава изобличително стихотворение в стихосбирката „Под гръма на победите“]

	О Анунцио, поете
	на любов и идеал,
	как за срам, позор не счете
	в нравствена да паднеш кал

	чрез лъжи безчестни, диви
	и чрез улични псувни
	въз венеца ни светливи?
	Лиходеецо, млъкни!

	Не стигна ли ти, че жънеш
	проклетийте на света?
	Че във кръв до шия тънеш —
	на народа си в кръвта,

	кат с пожарните си речи
	при Изонцо го фърлй —
	на касапница завлече
	при алпийските скали?

	Що? Сега и нас ли сочиш,
	като примамлива стръв?
	Безразсъдно му пророчиш
	славна жътва в нашта кръв?

	Пращаш го така просташки
	във опасната игра
	със героя криволашки
	и с желязно му „ура!“?

	Ил духа ти блуден взима
	Шар за Африка? У нас
	няма Триполи, а има
	Булаир, Люлебургас!

	Има здравата десница
	на народ със млада кръв!
	Всуе римската вълчица
	дразниш въз балканский лъв!

	О поете-кръволоко,
	жрец в Молоховия храм!
	Как държахме те високо,
	как си днес омразен нам!

	И продажната ти муза
	по-противна ни стана
	от кикота на Медуза*
	и на паднала жена!
	[* Чудовище от гръцката митология]

	Януари 1916 г.

