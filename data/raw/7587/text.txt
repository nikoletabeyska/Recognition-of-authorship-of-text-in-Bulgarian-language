
	Приятели, отново песента —
	най-хубавата — властно ни събра.
	Заключва ни във свойта красота —
	крайбрежието ни превръща в лира.
	Елате — песента при нас дойде
	и като лятото при нас живее…
	И всеки може да я преведе
	с езика на сърцето си —
	да пее!

	Не чувате ли — песента живей!
	В горите ни тръгнете и внезапно
	събудената флейта на Орфей
	ще ни издигне в ехото си златно.
	И в изворите — нейното лице
	ще заблести по-чисто от икона,
	за да взриви тя нашето сърце
	със чудото на песента
	и стона!

	Да помниме — в най-тъмни времена —
	разбити, изумени, безизкустни,
	по страшно от развяти знамена
	звънтяха посинелите ни устни.
	В села и по стърнища — векове
	ний в песните си светехме до бяло…
	Ний ги ковяхме както се кове
	на сабите ни пеещото тяло!

	Наистина — кой не склони глава
	пред древните и новите тирани
	пред страшното „Засвириха ми два
	ковани рога и два нековани“…
	Кой тези горди думи изкова?
	Да пее в робство кой намери сили?
	Попитайте зелената трева
	над братските безименни
	могили!

	Не чувате ли — песента живей.
	Повярвайте във песента — и пейте!
	Събудените устни на Орфей
	да са отново в златните ни флейти.
	Във себе си да търсиме гласа —
	най-първия — да бъдеме Поети!
	На щастието в светлата роса —
	а не сълза, в очите ни
	да свети!

	Да пееме — ний имаме какво
	със горди гласове да се възпява.
	Под древното Орфеево дърво
	да сме достойни за слова и слава…
	Тревожна и щастлива, и добра,
	да тръгне песента ни оживяла
	на всички пратя по съдба сестра…
	планетата е светлата и
	зала!

