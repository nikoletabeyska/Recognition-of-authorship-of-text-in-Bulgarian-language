
	Тъмна, мрачна нощ неприветна
	сякаш навеки е мъртъв светът,
	стъпки в мъртвило мрат безответно,
	свършва се тъмен самотния път.
	Ти си пред мене и вечно те следя,
	вечно след тебе аз мир не узнах —
	ден ли ми носиш на славна победа,
	край ли безбрежен на ужас и страх
	Нови ли светове мен ще откриеш —
	друг жребий ли — светли зари…
	В тъмен пустош ли мене ще зариеш,
	с тръне окичила мойта глава?
	Сенки безмълвни по друма —
		в тъмата
	гаснат искрите — гробно студени.
	Дух на съмнение пълни душата,
	сянка безмълвна — бездна пред мене.
	Тъмна, мрачна нощ неприветна,
	сякаш навеки е мъртъв светът.
	Стъпки в мъртвило мрат безответно
	свършва се в мрака самотния път.

