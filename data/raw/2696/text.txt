	Сив пейзаж

	Малката къща отсреща е сива
	със сиви прозорци и сива стена,
	сива антена с небето се слива,
	сива тераса със сива врата.

	Сив е тротоарът, сива ограда,
	сива кола пред нея стои,
	сиви листа са покрили паважа,
	от своите сиви дървета дошли.

	Небето е сиво, а облакът-кораб
	сив плава във своето сиво море,
	сив хоризонт, сив е простора,
	сивият студ навън сиво боде.

	Видях сива майка със сиво детенце
	във сивата, пошла, безлика тълпа,
	държеше детенцето сиво меченце
	и джапаше в локви със сива вода.

	И ти си тъй сива, със сив поглед бледен,
	чувстваш сиво, сиво говориш, сиво мълчиш.
	А сив наблюдател отгоре ни гледа
	и мисли ни нови, все сиви съдби…

	Натюрморт

	Розите във вазата зелена са клюмнали леко надясно,
	сякаш кристалното им убежище за тях е тясно;
	бутилката полупразна до тях стои
	в мълчанието си казва: „Ах, защо не ме допи?“;
	малката бяла дантелена покривчица от вятъра трепти,
	оставила кутията цигари полетът и да озапти;
	масивна сребърна запалка е някак удивена,
	защо остава все недокосната и неупотребена;
	стара свещ във формата на пирамида,
	сенки хвърля, на всички предмети намига;
	играе странна игра светлината в старата стъклена купа,
	пълна с миди, рапани, камъчета — на миналото тайна хралупа;
	дървото на масата на места от влагата е избеляло,
	а тя стои там, защото няма друга работа, някак вяло;
	ябълка червена, отдавна от червеи проядена
	май въпреки лъскавината си никога няма да бъде изядена;
	през опърпаното старо перде луната придава на всичко сюрреализъм,
	това е картината в моята стая, който намирам когато там влизам

	Залез

	Умира заревото на стария ден,
	мракът заченат е и скоро ще бъде роден,
	луната отново любимия си гони,
	но не го достига и той е отново прогонен…

	Светът се променя с шеметна скорост,
	потъва във сенки с някаква нежна ярост,
	цветовете малко по малко умират,
	светлини навсякъде светват, животът не спира…

	Силуети в полумрака едва се открояват,
	всички предмети сякаш по-малки стават,
	светликът на слънцето вече съвсем е залязъл,
	светът в тъмата на нощта пак е навлязъл…

	Пейзаж

	Гледам през балкона:
	морето — спокойно, гладко като тепсия,
	плажът — опразнен, самотен без хората,
	повдигам чаша с мартини и пак поглеждам:
	успокояващото дълбоко тъмносиньо на водата,
	блестящото ведро светлосиньо на небето,
	паля цигара и съзерцавам небето:
	светликът на слънцето вече залязва, но още е видим,
	луната вече грее — пълна, високо на изток, но все още бледа,
	поглеждам скалите:
	монолитни, стари, но някак познати,
	с мидите, с водораслите, с аромата,
	угасвам догарящия фас, но взорът ми все още се рее:
	стари кестени, зелени, с натежали от годините клони,
	едва-едва мърдащи с листа заради лекия бриз.

	Допивайки последната глътка осъзнавам,
	какво в този пейзаж толкова ме привлича:
	в него няма човешка намеса,
	той е такъв още отпреди да го има човека —
	някак райски самотен и адски спокоен…

	Буря

	Тътен гръмовен в главата ми бучи,
	вятърът досущ митичен змей фучи,
	небето тъмно като в нощ е, а още е пладне,
	сякаш целият свят ей сега ще се разпадне.

	Светкавици стряскащи раздират небосвода,
	все по-близо, сякаш ние сме им гръмоотвода,
	звукът от тях после земята разклаща
	и тя обхваната от страх да стене захваща.

	Дъждът се сипе, все едно там горе
	целият океан земен е от векове затворен,
	всичко живо някъде се изпокрива
	буря щом такава черна земята обвива…

	Астрономия

	Луната гони своя любим по небосклона,
	той — слънцето, все бяга, но тя все го гони,
	с нея се движат на мъртвите душите,
	отгоре гледат, светят, смеят се — звездите.

	А той дали от нея бяга, или пък от тях,
	че да говориш с мъртвите е грях,
	но все пак и тоя като тях е —
	мъртвородено красиво дете.

	Или пък може би просто той я обича
	и гонейки я всяка сутрин се врича,
	че не тя него, а той нея ще хване.
	Кой ли от двамата някой ден с ината си ще престане…

	Морето

	Седя и гледам морето пред мен —
	кристално чисто, прозрачно и тъжно,
	така е за пореден ден —
	синевина в мъглата, точка в окръжност.

	Не искам да плача, но ето че сълзи
	от истеричен смях в очите избиват,
	отново съм сам, а влакът тръгва по старите релси,
	отново мислите летят, а тялото изгнива.

	Морето е моят спасител, удавник
	се чувствам, а то е моята сламка,
	но вече ще тръгвам — към своя оглавник —
	просто още няколко органа в световната банка.

	И ето че там съм, и ето отново
	върти ме светът, без да го зная,
	в лъжи, коварство, пошлост и злоба,
	но то остава с мен — парченце от Рая…
