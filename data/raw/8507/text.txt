
	Поезия?… Сега не са на почит
	разнежениет глезени слова.
	Площадите като реки клокочат.
	Бучи в тях проза зла. И то каква!
	Тълпите бълват крясъци и ежби.
	В гърла, в юмруци, в стъпки бъбне бунт!
	И не отиват лирики и нежност
	на тъмния им нелиричен грунд.
	Кому е до любов във тези страшни
	и нелюбовни времена-барут,
	щом хлябът ни с купон е и с опашки,
	а зимата ни чака с мрак и студ?
	Поезия?… Непоетичен вее
	предзимен вятър — остър, мразовит.
	Дано снега от проза преживеем…
	За лирика една душа копнее,
	уви, ако коремът й е сит.

