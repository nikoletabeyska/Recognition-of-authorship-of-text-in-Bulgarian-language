
	— Живях в заключени простори,
	в неумолима пустота,
	и в мойта повест се повтори
	на някой Люне повестта.

	Скверниха нищи мойто знаме,
	враг — мойта девствена земя,
	а над мощта и гордостта ми
	измамна слава се надсмя.

	И ето, свел очи, в които
	безумна пропаст се вдълба,
	с последен жар в сърце разбито
	аз шъпна пламенна молба:

	Царице, спях до твойте кули —
	прати ми в презнощ вихрен стон,
	кат бледен лист да ме отбрули
	от моя обезлистен клон.

