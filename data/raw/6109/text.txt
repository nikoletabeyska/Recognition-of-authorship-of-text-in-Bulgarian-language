
	Светлий спомен за теб е кат книга любима —
	денонощно пред мен е разтворена тя…
	Аз съм вечно в лъчи, аз съм вечно в цветя,
	сляп за тъмната нощ и злокобната зима.

	Всеки ред буди в мен непознати мечти,
	на безбройни слънца грей ме трепетът златен,
	ти се носиш над мен като лъх ароматен
	и сърцето ти в блян до сърце ми трепти.

	И живеем в страни, чийто мир не смущава
	ни суетна мълва, ни гнетяща печал;
	любовта ни е чист, непомътен кристал
	и със звездни венци вечността ни венчава.

	Там летим и цъфтим сред цветята — цветя;
	окрилени души нивга страх не обзима…
	Светлий спомен за теб е кат книга любима,
	— денонощно пред мен е разтворена тя…

