
	Дъждовни ветрове от север веят
	и плъзва по дърветата слана.
	Разплакани прозорците люлеят
	в стъклата си студената луна.

	Броя беззвучно облаците тъмни,
	измислям им различни имена
	и взирам се във склоновете стръмни
	на въздуха - висок като стена.

	Защо нощта започна да открадва
	от светлия ми млад и хубав ден?
	Защо луната, тежка като брадва,
	се мъчи да отчупи нещо в мен?

	Но утрото отново се прокрадва
	във нощната мътилка с бавен ход,
	то идва, идва, за да ме зарадва
	със светлото на своя къс живот!

	05.11.1975

