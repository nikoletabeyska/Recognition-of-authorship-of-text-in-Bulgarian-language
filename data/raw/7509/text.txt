	Живееше в онова време човек, силен по дух: името му — Мелхиседек, цар на правдата. Той царуваше в страната, наречена _Салим_, което значи — _Мир_. Той бе жрец на Всевишния. И никой не знаеше, има ли баща или майка. И никой не можеше да каже уверено отде е дошъл Мелхиседек. В земята Салим го бяха заварили първите мъже и жени, които се бяха преселили там, за да заживеят. Сякаш Мелхиседек бе израснал из земята или бе слязъл от небето. Приказваха шъпотом неговите поданици, че царят им наистина е пратен от Всевишния, че е дошъл по чуден път от звездата Вечерница, дето се е родил, за да донесе на земните люде мъдрост, която не знаят, и учение, каквото не са още от никого чули.
	Той бе жрец на Елохима отвеки.
	А крепък бе духом Мелхиседек. И възлежаваше на гърдите Господни.
	Той знаеше изтънко душата на човека и виждаше до един заслоните на сърцето: от погледа му не можеше да се укрие ни грях, ни помисъл — и пред словото му трепереха всички люде.
	Защото го знаеха, че е праведен и ведър духом. И боеха се от него, както човек се бои от светиня, до която не е достоен да се докосне.
	Мълвяха шъпотом, че Мелхиседек знае езика на Небесните Войнства и приказва с тях. И по-чистите виждаха, че ангели идват при него и си отиват зарадвани.
	Издигна се духом до звездите небесни Мелхиседек — и по следите на Слънцето тръгна.
	Всички знаеха, че той е Пазител на Тирса Господен и на Чашата Господня.


	Когато Авраам, патриархът на Божия обет, се връщаше от победата над царете — срещна го Мелхиседек и в храма Господен го введе.
	Защото бе победил.
	И тогава изнесе Мелхиседек хляб и вино — и благослови, па даде на Авраама. —
	И Авраам пи вино и яде хляб.
	И каза Мелхиседек:
	„Благословен Авраам от Елохима, от Върховния Бог, Който създаде Небе и Земя! — И благословен Върховният Бог, който предаде враговете ти в твоите ръце! Защото не победа на кръв трябва Господу, а — победа на дух! И благословен — който е открил ключа на Тайните!
	Поверил е Йехова люде на Авраама — и той трябва да ги води.
	Затова нека чуе словата на Вечния — и думите My да разбере!
	От жречеството иде учение, а от учението — съвет. Та два са образите на Божия Жрец: обич и правда.
	И двете са — едно.
	От царуването иде взиране, а от взирането — сплътяване. Та два са пътищата на Божия Жрец: свобода и закон.
	И двете са — едно.
	Благословен — който разбира и осъществява! Като птица е волен в своя път и Всевишният го пази!
	Иди си с мир!“


	И замина си тогава Авраам при племето — и занесе в сърцето си трепета на чудната мъдрост, а в душата му звънтяха словата на огнена проповед.
	И разказа на всички от племето що бе видял и чул.
	Та вредом се разсипа мълва за наставника в Тайните — и всекиго пърлеше жар да чуе Мелхиседека. И потърсиха го мнозина, но малцина смогнаха да стигнат до него.
	Защото измряха от буря, мълния и жад в пустинята.


	…И дойдоха при Мелхиседека малцината — и замолиха го да ги поучи. А те бяха кръстени с огън.
	И стояха три деня в пещерите, за да преминат излитанията, преди да получат Тайните.
	И отведе ги на третия ден Мелхиседек на Планината — и каза им:
	„С чистота се гради Царството — и среброто трябва да стане злато. А сърцето — да се възпламени, като небе на пладнина.
	— Това е първото.
	Три пътеки има чистотата. А трябва и трите да се изходят.
	— Това е второто.
	Когато изгладнее, лъвът не реве, ами алчно търси плячка… Бъдете като него!
	— Това е третото.
	И усеща лебедът, щом дойде време да мре. Тогава той запява и хубава е песента му. Защото пее веднъж в живота си. Като него бъдете!
	— Това е четвъртото.
	Когато скорпионът се усети уловен, самин си забива жилото в своето тяло. И — умира самоволно.
	И тази смърт не носи скръб. И няма лъжа в нея, защото е волна смърт. Има у човека много нещо, което трябва да се самоубие. Целият човек е изплетен от измами и страсти, които трябва да се самоубият. Инак няма да заживее онова, което е у човека истина и слънце и алмаз. Скорпионът е притча за вас и за мнозина. Бъдете такива!
	Но помнете, че на малцина е съдено да бъдат уловени. И щом не са, отровата на жилото им ще стане вода. И не ще умрат; защото е рано. А беда е — рано да загинеш.
	— Това е петото.
	Навътре гледай, защото душата е ключ на вселената — и не виждаш ли в себе си, вън от себе си не можеш видя!
	И събуди ли се в тебе Огнената Змия, която съска и се върти на витло — пази се да те не ухапе! — Улови я за главата и допри езика й до своя език — и гледай я в очите!
	Ще заспи Змията — и пробуди ли се, покорна ще ти бъде.
	— Това е шестото.
	Научете Великото Изкуство: много са неговите пътища! От взирането се ражда образ. С остро взиране се узнават силите: те са сенки, а сенките се не виждат по здрач.
	Изтръгни от себе си скрити съкровища — и стани път на Вечния! Преди да намериш Пътя, по тебе трябва да минат мнозина.
	С усилие се налучват пътища отвъд душата — но само тъй се постига волност. Вси ръждиви вериги трябва да се счупят: а кои вериги не са ръждиви?
	Надрастване на веригите трябва! Само тъй се стига до стъпало на пророк и посветен.
	Само тъй се влиза в чертозите на Оногова, Който е станал едно с другите.
	— Правете това, братя мои!
	— Това е сетното.“


	И когато мъжете, които бяха дошли да чуят, чуха — посвети ги Мелхиседек в Седемте Пътя на Тайната. И кръсти ги с Дух Свети. И рече им на разлъка:
	— Изживейте клетвите, с които сте запълнили младината си! Изпълнете обетите, с които сте накичили зората на своята възмъжалост!
	Завещайте на своето _Утре_ изгревите на своето Вчера и ведростта на своето _Днес_! —
	Помнете седемте стъпала на Пътя — и търсете Себе Си в самота и мъка!
	— Не ви зова на пир, братя мои: — на самотерзание в и зова!
	И щом видите себе си нещастни, дирете с кротка ръка по-нещастни от себе си, за да намерите най-нещастния — и нему я прострете!
	И щастливи ще се усетите тогава!
	— Вървете с мир!
	И отидоха си.
	А Мелхиседек се изгуби — и никой го не видя.
	За да се сбъдне казаното:
	„Блажен — онзи, който е прочел словото на Тайните — и е научил скрижалите! Той ще стане стълп в Храма на своя Бог — и не ще излезе вече!“
