	Миро и Паскал спорят за дълбочинните животни и тъй като всяка втора дума на Миро е „това е очевидно“, Паскал се вижда принуден да му обясни природата на очевидното.
	— Тези две мастики пред нас на масата — пита той — неподвижни ли са?
	— Това е очевидно — казва Миро.
	— Само на пръв поглед — казва Паскал. — В действителност те се въртят.
	И му обяснява, че мастиките заедно с масата, кръчмата и въобще земното кълбо се въртят около слънцето. Което пък от своя страна се върти около по-голямо слънце, което пък също се върти около нещо.
	Миро не е убеден.
	— Ще ти дам — казва му Паскал — един по-прост пример. Пощата работи ли? Само не казвай, че е очевидно.
	— Очевидно е — казва Миро. — Какво искаш да ти кажа?
	— И защо работи, според тебе?
	— И това е очевидно. Защото купиха апаратура за единайсет хиляди долара.
	Паскал клати глава.
	— Купиха я, но не я разопаковаха — казва той. — И досега си стои така. А пощата заработи като часовник. Преди не можеше да се свържеш със съседното село, а сега ти дава Ню Йорк, още докато казваш номера.
	— Очевидно… — започва Миро и не знае как да продължи.
	— Очевидното е апаратурата — казва Паскал. — А в действителност пощата работи заради земемера.
	— Дето дойде преди два месеца?!?! — не вярва Миро.
	— Ще се женят с пощаджийката — обяснява му Паскал. — Тя нали беше стара мома.
	Миро изпива мастиката на един дъх.
	— Или да вземем например жена ми — казва Паскал. — Очевидно тя е жена, нали?
	Миро дотолкова се стряска, че поръчва още две мастики.
	— Какво искаш да кажеш?!? — пита той.
	— Искам да кажа, че в действителност е жив дявол! — обяснява му Паскал. — И не хвърля сянка.
	— Това вече не мога да го повярвам! — клати глава Миро. — Ние с нея сме седели на един чин!…
	— Не вярвай на очевидното! — казва му Паскал. — Няма нищо по-коварно и несигурно от очевидното!…
	Миро изпива и двете мастики и след това казва замислен:
	— Да ти призная, започвам да се замислям за жена ми. Сутрин усещам една лека миризма на сяра… и на катран…
	Паскал кима разбиращо.
	— И следи от малки копитца — допълва Миро. — По двора…
	Паскал никак не е изненадан.
	Неподвижните мастики се въртят около слънцето, което се върти около по-голямо слънце, дето също се върти около нещо още по-голямо.
