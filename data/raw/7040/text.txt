
	Мечта — в заглъхнала пустиня незаглъхнал звън,
	и сън — видения засмени в тъжна самота…
	Недей ме нивга ти за миналото пита,
	не хвърляй в бъднините поглед устрашен:
	пометено е вече, буря що помита,
	и кой отгатна утрешния ден?

	Желай, — желанието наше нека бъде сън,
	и звън — що глъхне-не заглъхва, в края си без край.
	А миналото мина, — опитен грабител,
	на пръсти си отиде неусетно то,
	и бъдащето иде трезвен довършител.
	да чакаме ли ние и защо?

	Умри, — смъртта ми нека бъде празник в самота;
	мечта — мечтата ти в мой пламък нека догори.
	Щастлив е, който в път надире не поглежда
	и стъпки не брои оставащи напред —
	и който отнесе усмихната надежда
	отвъд света, през снегове и лед.

