
	От пеперудени крила по-нежни,
	по-топли от прегръдката на влюбени,
	по-чисти от водата ненапита,
	по-меки и от майчина милувка —
	такива думи търся и събирам.
	Такива думи само са ми нужни.
	Че твоята душа, която щедро
	търкулваш денем по света огромен,
	с добро и със любов да го нахраниш,
	при мене се завръща всяка вечер
	като кълбо настръхнало, наежено
	от хорските злини, тъги и болки.
	Душата ти с душата си поемам.
	И моята кърви…Но търпеливо
	със нежни, с топли, с чисти, с меки думи
	един след друг бодлите ти отбожда.
	Че утре заран пак светът ще чака
	с любов и със добро да го нахраниш…
	А утре вечер… Страшна въртележка!…
	Дали ще дойде оня миг, във който
	светът ще се насити и за мене
	троха добро и обич ще остави?…
	Не знам. Но чакам…
	Казвам се Надежда.

