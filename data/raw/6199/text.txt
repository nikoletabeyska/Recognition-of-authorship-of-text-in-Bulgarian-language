
	Сладичко усмихват се звездите
		в тая тиха полунощ.
	Вредом са изгасени свещите,
		сал при тебе свети ощ.

	Сам-самичък чакам тук край вази —
		мрачината ме прикри,
	тя от майка ти ще ме пази —
		сладко либе, отвори!…

	Аз те чакам, дружке, в тъмнината
		в буен огън във гърди,
	с трепет сладък във душата,
		о, по-скоричко дойди!…

	Нек на буйно-чувствена наслада
		страстна жертва принесем:
	в мен докато сила има, ти докат си млада —
		утре може да умрем…

	Сладичко усмихват се звездите
		в тая тиха полунощ —
	рибче, да използваме нощите,
		докато в гърдите има мощ…

