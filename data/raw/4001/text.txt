	Две мухи чевръсти, ето —
	литнаха над рой села
	към чужбина; в ширинето
	срещнаха една пчела: —
	С нас ела, да станем ято.
	Папагалите тръбят,
	че отвъд е само лято
	и безкраен е денят.
	Всяка твар живее славно,
	няма го глада, страха;
	там осъждат незабавно
	и убиец на муха.
	А у нас, ох, тюрма цяла!
	В своята страна мъждиш
	нито жива, ни умряла,
	вместо волно да летиш.
	В село паяци прикрити
	с тънки мрежи ни ловят;
	както алчни паразити
	днес изтребва ни градът.
	Мухоморки, мухоловки —
	дебнат ни безброй беди.
	В супа стъпим ли, неловки,
	хайде — бог да ни прости…
	— Е, добър ви път, мухички —
	рече скромната пчела. —
	Аз оставам тук, при всички,
	радост, болки с тях деля.
	Нашенци ме славят с име,
	мойте пити тъй ценят,
	че за мене лете, зиме
	грижите си не пестят.
	А пък вие отлетете,
	но и в чуждата страна,
	щом добро не принесете,
	не ви чака добрина!
