
	В предсмъртно блаженство небето се къпе,
	син здрач над земята се кротко люлей,
	от изток нощ тайнствена властно настъпя,
	умора над сънните клепки тегней.

	И сън ароматен упива душата,
	дух тъмен и приказки тъмни шепти,
	и тя на вълшебний си блян към страната
	кат птичка изпусната волно лети.

	Там в бистри лазури се носи псалома
	на вечната младост и вечния мир,
	и скланят се вейките в нежни притома,
	целувани сладко от девствен зефир.

	Там вредом на щастьето зракът прониква
	и вредом усмихнати трели трептят,
	потокът на първата радост пребликва,
	цветята на първата пролет цъфтят.

	Но ощ да въздъхнат гърдите не сварят,
	с плач горък пробуждам се, о, самота!
	В огнище забравено искри догарят
	и гледа в прозорците мои нощта…

