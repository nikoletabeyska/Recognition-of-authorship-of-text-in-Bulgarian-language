	БПА плаши със стачка в отговор на действия на демонстрантите
	_Ню Йорк (щат Ню Йорк):_ Президентът на Благотворителната полицейска асоциация предупреди, че е възможна всеобща стачка на пазителите на реда, ако подразделенията за борба с масови безредици незабавно не предадат оръжие. „Въоръжените полицаи прекалено често са подложени на сексуален тормоз от страна на демонстрантите — обясни той. — Това понижава бойния ни дух“. 

	От арсенала на ентропията:

	Някои фобии се срещат у хората твърде често: страх от затворено пространство, страх от височина, страх от паяци, от задушаване, от кучета, страх от избождане на очите, страх от плъхове, фекалии, насекоми, слуз, страх от увреждане на гениталиите, страх от содомия, страх от импотенция, страх от показване на страха пред хората. 

	Сценарий първи:

	Войната несъмнено служи за смазване на волята на противника. Насилието е едно от средствата за водене на война. Войната смазва волята на противника чрез всяване на страх. Противникът е победен, ако страхът му от бъдещото насилие надделее над страха от последиците на поражението. 

	_насилието е последно средство на отчаяния човек — последно средство — насилието е отчаяно средство на последния човек_

	От арсенала на ентропията:

	ДМСА е химическо вещество. Съществува достатъчно голям клас течности, в които ДМСА е разтворим. Тези разтвори лесно се просмукват в кръвоносната система, ако попаднат върху кожата. 

	Спрейове могат да се намерят в свободна продажба. 

	ЛСД е безцветна течност, без мирис и вкус, която може да се разтвори във всяка течна среда без страх, че може да бъде открита с анализ. 

	Сценарий втори:

	Войната несъмнено служи за смазване на волята на противника. Предизвикването на погнуса е едно от средствата за водене на война. Войната смазва волята на противника, предизвиквайки в него погнуса. Противникът е победен, ако погнусата от бъдещето надделее над страха от последиците на поражението.
	Преговорите временно са прекратени
	_Маями Бийч (щат Флорида):_ Днес бяха временно прекратени преговорите между Пентагона и Доброволната асоциация на военнослужещите от армията, авиацията и флота по въпроса за предоставяне на почивка за чай на военнослужещите. Макар че ДАВААФ прие предложението на Пентагона да повиши с 2,25 долара часовото заплащане на военните на свръхсрочна служба, представителите на ДАВААФ заявиха, че отказът на Пентагона да предостави почивка за чай ще доведе до продължаване на сегашната стачка за неопределено време. 
	„Почивката за чай е узаконена във всички отрасли на промишлеността“ — подчертаха представителите на ДАВААФ, като отхвърлиха насрещното предложение на Пентагона — двойно увеличение на времето за почивка след нощни дежурства. 

	_революцията е опиум за интелигенцията — интелигенцията е опиум за революцията — опиумът е революция за интелигенцията — интелигенцията за опиума е революция — революцията за опиума е интелигенция_

	Сценарий трети:

	Войната несъмнено служи за смазване на волята на противника. Разпалването на завист е едно от средствата за водене на война. Войната смазва волята на противника, когато в него се разгори завист. Противникът е победен, ако завистта към врага надделее над страха от последиците на поражението. 

	От арсенала на ентропията:

	Много мъже (в това число полицаи, политици и военнослужещи) изпитват непреодолимо влечение към полов акт с млади, страстни, привлекателни жени. Известни са случаи, когато мъже са зарязвали скучните си задължения, понеже им се е отдала възможност да преспят с красиво момиче. Други мъже (в това число полицаи, политици и военнослужещи) изпитват същите чувства към млади, страстни, привлекателни младежи. Някои мъже (в това число полицаи, политици и военнослужещи) изпитват влечение и към други обекти, например кучета, кози или носни кърпи. Науката познава няколко индивида, които са абсолютно лишени от полово влечение. 

	_когато ви е нужна полиция, няма да я намерите — когато я намерите, полицията няма да ви е нужна — когато не ви е нужна полиция, вие я намирате_

	Сценарий четвърти:

	Войната несъмнено служи за смазване на волята на противника. Възбуждането на желание е едно от средствата за водене на война. Войната смазва волята на противника, ако може да го възбуди. Противникът е победен, ако чувственото влечение към врага надделее над страха от последиците на поражението.
	Постановления по въпроса за конституцията
	_Вашингтон (окръг Колумбия):_ Днес Върховният съд единодушно прие решение да смята Конституцията за противоречаща сама на себе си. „Съществуването на Конституцията заради самата нея не осигурява нейното спазване“ — подчерта в решението си съдът. 
	 От арсенала на ентропията:

	Много хора изпитват силна погнуса, когато им показват вътрешностите на одрани животни. 

	Човек, на който му се гади при това, не е способен на насилие. 

	Някои вещества, срещащи се във всекидневния бит, предизвикват непреодолими пристъпи на гадене. 

	Сценарий пети:

	Войната несъмнено служи за смазване на волята на противника. Любовта е едно от средствата за водене на война. Войната смазва волята на противника, като разпалва в него страст. Противникът е победен, ако неговото желание да бъде обичан надделее над страха от последиците на поражението. 

	_епидемия от венерически заболявания сред полицаи след полови контакти с хипита по време на демонстрация сред полицаи на венерически заболявания епидемия от полови контакти сред хипитата след демонстрация епидемия от полицаи по време на венерически контакти_
	Полицията на Лос Анджелис нападната от тълпа тийнейджърки
	_Лос Анджелис (щат Калифорния):_ Триста полицаи от поделението за борба с масови безредици бяха грубо нападнати. Пищяща тълпа от голи момичета между петнадесет и осемнадесет години атакува полицаите с цел да извърши с тях масови съвкупления. За възстановяване на реда трябваше да се прибегне до услугите на пет рокзвезди с електрически китари и мощни усилватели.
	„Медните копчета и синята униформа ме възбуждат! — обясни 17-годишната президентка на новия фен-клуб „Пол-и-сексиция“, предизвикал дълбока тревога в антиправителствените кръгове. — Нищо не мога да направя: формата на гумената палка ме докарва до екстаз.“
	„Ужас! — заяви рокзвездата, пожелала да остане анонимна. — Тия момичета извадиха душите на нашите впечатлителни полицаи. Интересно, дали се държат така и с бащите си?“

	Сценарий шести:

	Войната несъмнено служи за смазване на волята на противника. Чувството за вина е едно от средствата за водене на война. Войната смазва волята на противника, ако успее да го накара да се разкае. Противникът е победен, ако разкаянието надделее над страха от последствията на поражението. 

	От арсенала на ентропията:

	Лайното е вещество, което без усилие може да получи всеки. Не може да не признаем, че то има специфичен цвят, а също мирис и ако се съди по всичко — вкус. Неговият мирис, вкус и вид предизвикват силна погнуса у много хора, в това число полицаи, политици и военнослужещи.
	Университет иска от полицията контрол над демонстрантите
	_Бъркли (щат Калифорния):_ На пресконференция, свикана след последните безредици в Бъркли, ректорът на Калифорнийския университет поиска от полицията усилване на контрола над демонстрантите. „Ситуацията нямаше да е толкова заплашителна, ако полицията бе получила по-рано заповед за свикване на демонстранти — заяви той. — Време е анархистите да престанат да се закачат с полицията.“ 

	Сценарий седми:

	Войната несъмнено служи за смазване на волята на противника. Промяната на реалността е едно от средствата за водене на война. Войната смазва волята на противника посредством неговото отчуждение. Противникът е победен, ако страхът от загубата на чувство за реалност надделее над страха от последиците на поражението. 

	_ще те изям ще те ухапя ако не те изям ще те ухапя ако те изям няма да те ухапя ако не те ухапя ще те изям ако те ухапя няма да те изям_

	Уличен бандит, обвинен в жестоко отношение към полицията, отърва наказание
	_Ню Йорк (щат Ню Йорк):_ Днес във Върховния съд съдията Артър Кранц отклони иск срещу Хърбърт Смит, 29 г., обвинен в жестоко отношение към полицай. Смит, член на Международния синдикат на уличните престъпници, бе обвинен в жестоко отношение към патрулния полицай Дейвид Макдугал (от нюйоркския отдел на нравствената полиция), на когото обвиняемият, занимаващ се с грабеж в Централния парк на Ню Йорк, опитал да вкара полицейска палка в ануса. Съдията Кранц постанови, че: „Злонамереността на обвиняемия не може да бъде доказана, тъй като Смит и Макдугал са се намирали под влияние на капиталистическа пропаганда“. Независимо от това този прецедент послужи за причина на възбуждане на още три иска, които още се разглеждат от съда. 

	Сценарий осми:

	Войната несъмнено служи за смазване на волята на противника. Идентичността е едно от средствата за водене на война. Войната смазва волята на противника, ако той е абсорбиран от своя враг. Противникът е победен, ако степента на неговата абсорбираност надвиши страха пред последиците от поражението.
	Министърът на финансите се крие от съда
	_Ню Йорк (щат Ню Йорк):_ Днес по време на пресконференция в приют на Уолстрийт министърът на финансите официално обяви, че е присвоил държавния дълг и е избягал. Той каза на репортерите, че възнамерява да продаде дълга на мафията като компенсация за загубите от неплатените от нея данъци, да вложи получената сума в общински облигации и да получи от президента орден „За изобретателност“. 

	Сценарий девети:

	Войната несъмнено служи за смазване на волята на противника. Хаосът е едно от средствата за водене на война. Войната смазва волята на противника чрез повишаване на ентропията. Противникът е победен, ако всички действия от негова страна се превръщат в последици от поражението.
	Защото се обичаме, ето защо!
	_Рино (щат Невада):_ Днес на пресконференция в Рино президентът и вицепрезидентът обявиха, че през нощта тайно са се бракосъчетали. Церемонията е била ръководена от главнокомандващия на Флота. 
	„Не разбирам защо е целият шум — каза вицепрезидентът. — Ние сме просто двама души, които се обичат.“ 
	„Този път — завинаги!“ — увери репортерите президентът, и младоженците се отправиха на двуседмично сватбено пътешествие до Ниагарския водопад.
