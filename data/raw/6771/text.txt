	[* Прозвището на английските войници „Томи Аткинс“ се налага по времето на Наполеоновите войни, когато в образците за попълване на военни документи са поставяли условно това име. /Б.пр/]


	Реших във кръчмата на крак да дръпна чашка
							джин.
	„Червени чучела не щем!“* — посрещна ме един.
	[* През 19 век войниците от английската армия са носили червени мундири. /Б.пр./]
	Момичетата покрай мен попадаха от смях,
	Излязох вънка зачервен и в тъмното се спрях:
	Така е: „Томи е мърляч, свиня, вмирисан пор…“
	Но: „Мистър Аткинс е герой!“ — когато свири
							сбор…
	Когато свири сбор, братле, когато свири сбор…
	О, „Мистър Аткинс е герой!“ — когато свири сбор.
	В театъра си взех билет — тавряз кат пеленак.
	На моя стол — един пиян… Цивилен — няма как!
	Показаха ми най-отзад един забутан ред,
	но боя почне ли, за мен — местенце най-отпред!
	Защото: „Томи е мърляч! Мърляча — настрана!“
	Но: „Аткинс — в специален влак!“ — започне ли
							война.
	Започне ли война, братле, започне ли война…
	О, „Аткинс — в специален влак!“ — започне ли
							война.
	И гаврата с войник в мундир, покрит догоре с кал,
	по-гадна е от нов мундир, а той пък е парцал.
	Да юркаш пийнали бойци, поседнали след бой,
	е по-приятно от това да маршируваш в строй.
	Тогава: „Томи е мърляч, пияница залян…“
	Ала: „Британските орли…“ — забий ли барабан.
	Забий ли барабан, братле, забий ли барабан…
	О, да: „Британските орли…“ — забий ли барабан.
	Не сме орли, ама не сме и тъпа, мръсна сган,
	а просто хора без жени — войници на казан.
	Е, вярно — някога върви не всичко по конец:
	човек, топил в такъв казан, не става за светец.
	Веднага: „Томи е мърляч, разгонен темерут…“
	Но: „Моля в авангарда, сър!“ — щом лъхне на
							барут…
	Щом лъхне на барут, братле, щом лъхне на барут
	О, „Моля в авангарда, сър!“ — щом лъхне на барут.
	Да: „Баня, по-добра храна…“ — ще вярваме в това,
	ако ни смятате поне човешки същества.
	Не щем бълвоча ви! С дела признайте най-подир,
	че срам за редника не е британския мундир.
	Защото: „Томи е мърляч! Ще кръшка — виж го ти!“
	Но: „Доблестен британец!…“ — щом олово запищи.
	И всеки свикнал: „Гьон, мърляч, легни, набивай
							крак…“
	Но Томи вижда… И съвсем не е такъв глупак!

