
	Из всеки вестник и продажен лист
	изтичат руски рубли и закани.
	Честит е който днес е комунист,
	че може той на кредит да се храни.

	Търговец, кожодер и сатана —
	не бива никой днес от вас да дреме!
	Разливайте мастика и вина,
	че иде, иде изборното време!

	Поне сега при тоя хал студен,
	да си попийнем ний навересия,
	защото, знам — след изборния ден, —
	ще си отидат рублите в Русия.

	Но знайте ли? — Едно предвиждам аз —
	наситен е народа на носилки —
	и като че ли вместо своя глас
	ще ви даде заслужени бесилки.

