

	Вие сте всички добри
	Александър Вутимски


	Няма ви, мои несретници — мои приятели мили —
	дълго в нощта обикалям и снежни видения раснат.
	Вятър надува стрехите от бели измръзнали жили
	и се разсипват из преспите
	думи за време прекрасно.

	Няма ви, мои…
	Прихванал е чанта под мишница някой —
	бърше сълза от брадата,
	застинала в ледено топче,
	другият самоубийствено гърлото плакне с коняка,
	в чашата като в спасение Господно винаги вкопчен.

	Няма ви… С котешки стъпки
	покрай тротоара се движи,
	идва насам веселякът, отдавна научен на присмех,
	и по обяд все случайно за новата служба загрижен
	виждам да бърза поетът — онзи бунтар независим.

	Няма ви, мои,
	да влезем в поляните пъстри на Цветница
	и да прегърнем живота
	с най-първия пролетен трепет.
	Няма ви, мои приятели —
	търся ви, мои несретници —
	сам из нощта обикалям и снежни видения шепнат.

