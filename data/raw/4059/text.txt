
	Не ми се, момци, смейте,
	че съм болнав и стар,
	че винцето обичам,
	че пия го за цяр,
		че ходя бос, опърпан,
		небръснат, неумит.
		Що нещо съм претеглил,
		що съм в света видял!
	И аз бях като вазе,
	юначен, силен, млад,
	със чъвства и със мисли
	и азе бях богат.
		И аз бях като вазе
		решителен и смел,
		и хвъркаше високо
		мойта мисъл — орел.
	Ех, момци, млади, силни,
	що работа свети
	да правя съм се мъчил
	за ваши добрини.
		Ний бяхме всинца трима,
		три брата по душа,
		по чувства и по мисли,
		по мащеха съдба.
	От малки се сближихме,
	в един тръгнахме път,
	но и трима ни смаза
	проклетия живот.
		Защо да ви приказвам
		за нашите тегла!
		Трябва ли да разбуждам
		на мъртвите съня?
	Единът го убиха,
	другият се уби —
	така се тук затриха
	две ангелски души.
		Пък аз? Аз слаб излязох,
		светът ми домиля,
		ръката си не вдигнах
		със слава да умра.
	Захванах да заливам
	със вино мойта скръб,
	и в него да намирам
	утеха в този свят.
		Ей, давайте ми вино,
		пияно като яд,
		тъгите да забравя,
		да стана силен, млад.
	Че аз ще ви попея
	от нашите песни,
	гората ще разплача —
	тез голи канари.
		Не ми се, момци, смейте,
		че съм болнав и стар,
		че винцето обичам,
		че пия го за цяр…

