
	На запад кървав мак пламти, догаря,
	и сълзите му капят над водите
	на теменуженото море.

	Един народ прехласнат в своя празник
	по улиците весело търчи:
	от изток идат седем яхти.

	Те греят от възторг и чудеса
	и носят от далечните пустини
	седеф и янтар, и рубин.

	Посрещат ги огньовете на фара,
	от вълнолома — палави деца
	и тяхната безгрижна вяра.

	Пристанищната врява ги приема,
	закотвят ги коравите ръце
	на обгорените моряци.

	Огряват ги последните лъчи
	на слънцето, удавено в морето,
	вечерницата бди над тях.

	Спокойната вода ги отразява,
	над нея се развяват знамена
	от всички багри на дъгата.

	И в леката мъгла на вечерта
	ухае тоя чуден лес от мачти
	на екзотичност и смола.

