
	Гледам се: в очите няма бодрост,
	във снагата — дух, в духа ми — плам.
	Туй, което беше моя гордост,
	днес се е превърнало в мой срам.
	Гол стърча пред свойто огледало —
	пред онуй, невидимото в мен.
	Боже, туй ли е предишното ми тяло?
	Или в чуждо съм превъплътен?
	И се борят Ерос и Танатос
	в мен. И проумявам изведнъж —
	само Ерос мъж е, а жена там
	е Танатос, с име пак на мъж.
	Да, жена си е — жена последна.
	Хебава. С най-дългата коса.
	Не за милване, а за коситба ледна.
	В кой ли хубав ден ще ме погледне:
	„Хайде! Идвам да те окося…“

	19.02.1992 г.

