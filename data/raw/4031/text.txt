	Една Маймунка — кой знай как — намери
	кокосов орех със невиждани размери.
	Би се нахранил с този плод
	в гората целият народ
	и после — песни, танци и игри!
	Ала Маймунката сред клоните се скри,
	размаха ореха голям
	и взе да плаши, да крещи оттам:
	„Ей, вижте, орехът сега ще се изплесне
	и върху вашите глави ще тресне!
	Боите се? Добре! От този ден
	на пръсти ще минавате пред мен!“
	„Голям е орехът безспорно! Всеки го признава
	добрият Кърт обади се тогава, —
	но може би друг някой сам
	да е отгледал плод такъв? И по-голям?
	Да бях на твое място, щях да мина
	да хвърля поглед към съседната градина:
	такава зелка там расте, такава тиква зрее,
	че твоя орех май пред тях ще избледнее…“

	В началото на баснята поуката търсете:
	да не сравняваме,
	да турим на трапеза плодовете!
