
	Кога и аз навърших шестдесет?
	Като че вчера бях дете. И помня
	в ушите ми как още се тресе
	във моя град камбаната църковна.
	Шейсетгодишник богу дух предал,
	си думах, гледайки му тъжен некролога.
	Било му време! И си отживял!
	Тогаз шейсет за мене бяха много.
	Библейска възраст. И със поглед тих
	ги гледам днес — кога на толкоз станах?!
	Какво са? Нищо! Вчера се родих,
	а утре — ред на моята камбана
	ще дойде. И ще гръмна страшно тя…
	Ах, боже мой, нима е справедливо?
	Шейсет години ли са старостта?
	Шейсет години… Грозни и красиви —
	една над друга се възправят те.
	И от върха на тяхната спирала
	пак виждам себе си като дете —
	от изкатерването цяло побеляло.
	Кога навърших пусти шестдесет!
	Стоя днес на върха им — там, до бога:
	Над мен — небе, което ще ме възнесе,
	под мене — ров, камбана, некролога.

	22. XII. 1994 г.

