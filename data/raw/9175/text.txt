	Някой си завидял на Малчо, че житото му е златно и едро, и му се примолил:
	— Дай ми от твоето, семе да си завъдя. Сигурно е от добър сорт?
	— Така е — съгласил се Малчо. — Сортът не е лош.
	И му напълнил две крини.
	През другото лято човекът дошел отново, огледал буйното Малчово жито и се оплакал:
	— Хилаво излезе моето, изглежда, работата не е само до сорта, ами и до земята. Дай ми малко от твоята. Сигурно е ячка и богата?
	— Така е — съгласил се Малчо. — И ячка е, че и богата.
	И му напълнил още две крини жито и няколко каруци рохка пръст.
	На третата година онзи пак дошел:
	— Нищо не стана! Житцето ми е едно сгърчено, постало, а я виж твоето…
	— Отведи ме да видя що за нива имаш — рекъл Малчо, нарамил дрешка и тръгнал подир човека. Като стигнали, поразходил се той из бащинията на онзи, стрил буца пръст на дланта си — земя като земя. По нищо не се различавала от неговата.
	— Суха ми се вижда — поклатил глава Малчо. — Колко пъти я поливаш през годината?
	— Ха, че жито полива ли се?
	— Полива се и още как. Пет пъти се ръси: при торене, при преораване, при сеене, при плевене и по жътва. Пет пъти, че и веднъж от себе си го направи, та шест.
	— Че откъде толкова вода! — ударил се оня по челото.
	— Ама чакай, то с вода не става! — обадил се Малчо. — С пот, брайно, с пот по челото си ще я квасиш, докато прогизне под нозете ти. Че тогава ела хубост да видиш и берекет да сбираш! Хайде сбогом!
	Нарамил пак дрешка и забързал към своята нива, че време било вече жътва да я жъне.
