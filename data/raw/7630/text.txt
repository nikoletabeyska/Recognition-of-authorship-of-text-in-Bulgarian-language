
	О, самота с кошмарните претенции
	на всякаква роднина,
	на отечество!

	По всичките й стъпала — до корена,
	до пясъка, до изхода — на дъното
	ще стигна аз с печално вдъхновение,
	за да се срещна пак със теб, едниствена!
	За да си върна твоето присъствие,
	което ме сродяваше със всичките
	момичета в света… И там е празника!
	Ний двамата отново ще танцуваме
	с дърветата и с птиците, и с думите —
	и на света — със всичките момичета!

	… До пясъка — там някъде — на дъното…
	За да се срещна пак със теб, приятелю!
	Ти, който ме сродяваше със всичките
	приятели в света… И, ти, о, улицо,
	прегърнала света… Там ли е къщата?
	(Но къщата не е светът.)
	И чашата,
	която ме сродяваше със всичките
	морета на света? Света… Без никакви
	лъжи и колебания — до дъното!
	За да живея пак в нощта със всичките
	момичета, приятели и улици,
	и чаши на света… Да съм невинния!
	Защтото тъй безпомощни са думите.
	И той — светът — голямата ми загуба,
	се плъзга все по-остро през сърцето ми
	с дъжда на януари по прозорците.
	Там някъде — на дъното — е моята
	победа… И изгубено присъствие!
	Раненото приятелство на всичките
	ми тъй враждебни часове… Там някъде
	е всичко туй, с което самотата ми
	престава да е самота…
	Там някъде
	съм аз — самият себе си — не някаква
	абстрактна имитация на щастие!
	(Прекрасно е да си самият себе си.)
	И аз ще се намеря там на дъното!
	Невинността ми свети там отчаяно
	и ангелът й там раздира дрехите
	на думите… Там всички ще се срещнеме
	достойни и пречистени…
	Там някъде —
	на дъното на самотата… Родина!
	Изгнание е тя — и нищо повече!

