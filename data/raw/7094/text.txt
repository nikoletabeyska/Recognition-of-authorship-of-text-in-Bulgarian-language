
	„Нагоре, към върха!“ И глъхне далече
	зад пътника глъка и шум нетърпим,
	и чезнат равнища пребулени вече
	зад него, там доле, от пластове дим.
	И пресния въздух на утрото хладно
	гърдите поемат дълбоко и жадно.

	„Нагоре, към върха!“ И с кърви нозете
	пътека бележат по урви, скали:
	човек — на орела той няма крилете,
	но ей го надминал самите орли.
	И в адския въздух на пладня гореща
	от радост безумец умора не сеща.

	„На върха, на върха!“ И движи той бледен
	с усилия сетни нозе и ръце,
	трепери да бликне възторга победен,
	задържан от скрита тревога в сърце.
	На ранната вечер посред тишината
	съмнение гнетно изпълня душата.

	А ето и върха! Надоле окото
	напразно през облак ще дири простор
	отгоре еднакво далеч е небото,
	загадка бездънна пред слабия взор…
	Пустиня без ехо и зима всевечна,
	и нощ без начало — и нощ безконечна.

