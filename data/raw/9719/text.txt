

	Радвайте се, когато ви
	безчестните гонат.
	Л. К.


	Не е така, бай Либене,
	мъката не радва
	и борбата със подлите
	живота изядва.

	Ти сам знаеш, бай Либене,
	ти сам жертва беше
	на злобата, що ти венец
	страдален плетеше.

	Лютий език на змията
	и на клеветата
	много сили са убили
	тука на земята.

	Много кален, бай Либене,
	тоя свят прекрасен!
	И борбата с мръсниците
	е подвиг ужасен.

	Тя душата в тиня тласка
	или я възправя;
	но никога радост чиста
	и мир не доставя.

	Радостта е най-повече
	делба на глупците,
	на бездарните евнухи,
	но не на борците.

	Тамо, дето зрей геният
	и растат крилата,
	със подлото, с нищожното
	зафаща борбата.

	И подлото, нищожното
	винаги надвиват:
	те героя до гроба му
	с отрова упиват.

	Вечен закон, бай Либене,
	тъмнина е гъста…
	Прометей кре на скалата.
	Христос носи кръста.

	Недей вика: радвайте се!
	Мъката не радва
	и борбата със подлите
	живота изядва!

