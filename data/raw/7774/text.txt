
	О господи, благослови нощта
	на своя син без име, без родина,
	осъден безутешно да проклина
	сред глухите падини на скръбта.

	Той спира сам с молитва на уста
	и морен чака някой да разтвори
	градината на звездните простори
	сред блясъка на твойта чистота.

	Протяга нецелунати ръце
	и слага своите доспехи бранни,
	и своите несбъднати желания,
	и своето пронизано сърце.

	Благослови го в тоя тъмен час
	и изведи го в морната дъбрава
	на тиха и прощаваща забрава,
	отгдето той ще чува твоя глас!

	И с тихите вълни на вечерта,
	които мрачината ще погребе,
	ще се възема, грейнала, към тебе
	на свята благодарност песента.

