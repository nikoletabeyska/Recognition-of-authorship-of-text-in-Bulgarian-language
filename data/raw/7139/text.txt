
	Безшумно броди призрак на смъртта,
	грижливо допокрива с бял саван земята, —
	скрежно остьр дих посред нощта
	по снежни равнини изсъхнал лист премята.

	И мисля аз за тебе, майко, — там
	на твърдата земя в измръзналата лазва:
	тъжа аз за себе, майко, сам
	в засипан път… И нищо път ми не указва.

	Приведен броди призрак на смъртта,
	бележи гробове из сивата далечност,
	и мълчи съдействено нощта
	с мълчанието будно на самата вечност.

	Студено ти е зная, майко, — там
	на тъмната земя в бездушните прегръдки;
	страшно ми е тука, майко, сам:
	безсънна мисъл трови дух с горчиви глътки…

	Озърнат спира призрак на смъртта,
	в небето зад мъгли се плахо месец тули,
	властен зов се носи сред нощта,
	гъстее мрак, готов и мене да пребули.

