
	Пак наблизо, наблизо, невидим от слънчева жал,
	този гълъб по пладне е гърлено нейде запял,
	няма кой да го стресне,
						потънал в доволство сега
	бавно кърши над стрехите своята сива снага,
	с дълъг кръг проверява
						добрия ни градски пейзаж
	на безкрилото време най-верният гълъбов страж.
	Като него ли — сит от площадната бяла троха
	да обърсвам сълза в своя празен ръкав на смеха,
	всяка нощ да потъвам в гнездото на своя адрес,
	да се мяркам из утрото, с някакъв призрачен жест
	все така безучастно да стискам протегната длан
	посред свят с добродушни
						приветствия цял разлюлян;
	да вървя и размахвам ръце с разранена душа
	и от дребни възторзи живота си все да теша,
	да се лутам безсънен по близки и чужди места,
	да ме бият в лицето морфинови влажни листа?
	И навярно отдавна — наяве, насън ли съм бил
	в онзи ден избуял с нелегалната кръв на април?
	Там от мъдро и весело тайнство напира сега
	с тежък шепот развихрена тъмнозелена мъзга.
	И си чувам от някакви други простори гласа,
	и запяват в душата ми капки от жива роса —
	тук, наблизо, където под стрехи от слънчева жал
	този гълъб по пладне е гърлено глухо запял.

