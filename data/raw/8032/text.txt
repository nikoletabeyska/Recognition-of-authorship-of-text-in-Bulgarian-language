
	Завижда ти, приятелю от скелята!
	Когато сутрин още спя във здрача,
	Поемаш ти под небесата, белите,
	И като слънце над света се качваш!
	Завиждам на ръцете ти, приятелю!
	Когато моите от студ треперят,
	Знам, твойте се здрависват първи с вятъра
	И небесата с педите си мерят!
	Приятелю, завиждам на сърцето ти!
	Когато мойто гасне в дребни страсти
	И се топи в дима на кафенетата,
	Ти носиш свойто като бучка щастие
	И го раздаваш на света не мислено,
	А истински и честно го раздаваш!
	И твоята поезия неписана
	Написаната моя надживява!
	Тя ще остане жива, неповторена,
	Създадена от твойте яки мишци.
	Не аз, а ти сега твориш история!
	Аз трябва само днес да я препиша.

