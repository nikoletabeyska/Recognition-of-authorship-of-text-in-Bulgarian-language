
	Замлъкнаха флигорните, замлъкна
	последното танго със барабана
	и в тишината дълго ръкопляска
	на хората и песните морето.
	А хората танцуваха, звучеше
	в сърцата друга музика, по-властна.
	Очите се целуваха по-тъмни,
	по-зрели и по-страстни от морето.
	И всички бяха толкова достъпни.
	И всички бяха толкова красиви.
	Заченатите във такива нощи
	ще са поети, влюбени в морето.
	А върху всички с лунната си маска
	блестеше светла, светла, просто бяла
	нощта бургаска, ах, нощта бургаска,
	наречена сега венецианска нощ.
	А нямаше в градината канали
	с таинствена гондола, във която
	една маркиза сменя свойта дреха
	със дъщерята на гондолиера.
	А нямаше в градината канали
	с тайнствена тераса, на която
	маркизът сменя своята маркиза
	със дъщерята на гондолиера.

	А нямаше в градината канали
	с таинствена китара, над която
	бръснарят на маркиза заридава
	по дъщерята на гондолиера.
	Като мъниста крехката мозайка
	от хубави жени със леки дрехи,
	със глезени в перлонови сандали
	и с китки, по които светлината
	блестеше златна в бронзовите гривни.
	Остана само ти. Ах, ти остана
	във мекото гнездо на мойте мисли
	като голяма мълчалива птица
	и досега непипната със пръсти.
	Ти ми донесе веселата вяра
	във приказките и във чудесата.
	Аз няма да се чудя, ако видя
	как роклята ти цяла се побира
	в кафявата черупка на бадема.
	Как вместо думи на плътните ти устни
	изпълват мойте шепи със червени
	и бели, снежнобели карамфили…
	Или как бягаш с вятъра, тъй както
	избяга преди малко и от мене.
	Но моето сърце не вика тъжно
	и няма нищо тъжно в мойте стъпки.

	Единствено високо във фонтана
	една пленена, златна каракуда
	тъгуваше с окървавени перки
	по писаната люлка на морето.
	И аз вървя, и тъмните дървета
	ми казват, че отново ще те срещна.
	С усмивка аз се мъча да отгатна
	коя си ти, какво е твойто име…
	Насреща ми полека заблестяха
	дошлите тука простосмъртни хора,
	стругари и рибари, и монтьори,
	и боцмани, дори на карнавала
	не скриваха лицата си със маски.
	Приятели се срещаха, звънтяха
	като кампани чашите с мастика.
	Припомняха си младостта, пълзяха
	по призрачните пътища на фронта.
	Съпругите не слушаха, навярно
	са слушали това хиляда пъти
	и гледаха с унесена усмивка
	танцуващите двадесетгодишни.
	Наблизо си играеха децата.
	Най-малкото си търсеше балона.
	О, вятърът, момченце, го открадна,
	за да зарадва може би морето.

	И ще ви кажа, нямаше частица
	венецианска или флорентинска
	в земята и звездите, и в морето,
	в нощта, която беше само наша.

	Замлъкнаха флигорните, замлъкна
	последното танго със барабана
	и може би напразно ръкопляска,
	за да ядоса вятъра морето.

	И всички си отидоха. Потръпна
	градината, внезапно опустяла.
	И аз останах сам, и тишината
	ме отрезви със весела плесница,
	която разпиля дълбоко в мене
	в пристанището корабните мачти —
	звънтящите, свещени обелиски
	на моето гълъбооко детство.
	В една такава нощ, венецианска,
	едно момиче много преди тебе
	с уплашен целувка го прогони.
	И то избяга, кроткото ми детство,
	във корабните трюмове избяга
	и плъхове с рубинени зеници
	му носеха откраднати сухари.

	Потърсиш ли ти детството ми, трябва
	да дойдеш с мене долу, в Атлантида.
	Сега вървя, докосва ме морето,
	като преди вълнува ме морето, но никъде не искам да отида.
	Сърцето ми узря във тази малка
	страна на дъбове и на надежди
	и силните й хора, моите братя,
	ме викат с гласове, призивно-стройни…

	О, те ме чакаха като водата
	и като хляба. Нека са спокойни.

