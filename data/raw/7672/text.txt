
	На улицата до голямото пристанище —
	единствената улица в живота ми —
	танцуваха внезапните момичета
	и въздуха извайваше бедрата им.
	Мъжете се отпускаха по стълбите
	и уморени — тъмните им мускули
	прибираха крилете си… Жените им
	се търсеха във мъжките им погледи.
	Унесени — децата се притискаха
	в трептящите им хълбоци. Прозорците,
	които се люлееха от вятъра,
	изстрелваха блестящите си ножове,
	но никой не умираше.
	Танцуваха
	и пееха внезапните момичета.
	Китарите нестово ликуваха,
	защото лятото е във средата си,
	в самата си сърцевина — завършено
	и съвършено в своето присъствие…
	Защото сянката му е в нозете ни
	и толкова е хубаво във въздуха
	на улицата… В девет и петнадесет,
	в средата на танцуващата улица
	премина лъчезарно погребение…
	Ковчега се люлееше във дланите
	на близките, които се усмихваха.
	Старицата заспала на леглото си.
	Повикали я… Тя не се събудила.

	Китарите.
	И на върха си —
	Лятото.

	Танцуваха внезапните момичета.

