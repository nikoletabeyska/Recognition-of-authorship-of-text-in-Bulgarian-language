	В гората, след едно изгубено сражение,
	избухва сред животните брожение.
	Събира се военния съвет.
	Говорят всички, без да чакат ред.
	И всеки всекиму се жали,
	и всеки бърза себе си да хвали,
	прехвърлят си вината, викат, спорят —
	оставен бил на мира само порът.

	До днес в правителството той не е избиран,
	нито е служил, нито се е бил,
	в партизанлък не се е изхабил
	и горд с неопетненото си минало, пледира:
	„В часа на разгромената ни мощ
	аз искам да решим кой е виновен?
	Достоен мъж ли нямаме за вожд?
	Не! Ние свикнахме да сме в окови!
	На предразсъдъци робуваме до днес.
	Не връчваме короната на тез,
	които ще я носят по заслуга,
	а търсим от избраниците друго:
	дали са хищни по рождение,
	дали са накачулепи с рога,
	какво е социалното им положение.
	Та вижте кой ни е предвождат досега!
	Лъвът — министър-председателят — самата ярост;
	а зубъра — съветника му — оглупял от старост;
	а мечката, която фъфле думите едва;
	а леопарда с празната глава;
	или вълка с полковническите пагони,
	привикнал агнетата все да гони,
	за комендантката ни кума Лиса
	е по-добро да премълча, си мисля,
	отколкото по курниците да й светя,
	та тя не крие, че си пада по рушвета.
	Глигана да подминем, той мечтае само
	да трупа жълъди и да се рови в ями —
	в калта е влюбен той, а не в барута.
	А пък магарето… но да оставим шута.“

	Съветът със възторг приключва спора,
	открил спасител в пора и дори
	короната с готовност ще му повери.
	И еква възглас: „Да живее пора!“
	Но той, смутен от туй гръмовно „вива“,
	внезапно осъзнава, че до смърт
	се е изплашил този път.
	И чува: „Долу! В дупката се скривай!“
	И погнат от избухналия присмех,
	той хлътва в дупката и рие в пристъп.
	И чак на лакът под разровения двор
	не на шега си казва, тих и мъдър:
	„Е, драги, туй е също предразсъдък!
	Би бил и вожд, ако не беше пор.“
