
	Тъй чужди до един! Що ден у Бога —
	бездушие на свой! — Но спомням как
	усмихвате се — и отново мога
	да отлича приятел аз от враг.

	И колчем съм престъпвал Ваший праг —
	над мене няма власт съдбата строга.
	А виждам Ви тъй рядко аз все пак,
	и доближавам Ви с такваз тревога!

	О, сякаш стига само мисълта,
	че Вий сте толкоз близо на света
	със таз усмивка чудна на устата!

	И тишина изпълва ми душата,
	и тъй безкрайно светло е за мен,
	че пак ще да ви видя някой ден.

