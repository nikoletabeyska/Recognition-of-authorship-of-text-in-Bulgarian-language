
	Със бедния — беден, със сития — сит.
	Така ме запомниха дните.
	Другар на поляни, на път и на рид,
	на рибите волни в реките.

	Не носех на рамо отровни стрели
	и мрак от мъгливата есен.
	Далеч от рояка на гневни пчели,
	танцуваше моята песен.

	И в тъмното ходех безкористен, прав,
	през остри скали и търнаци.
	Цветенцата росни на тихия нрав
	ми бяха жалони и знаци.

	В сърцето ми има от въгленче жар
	и радост от дните хлапашки.
	Затуй ми поднасят цветята нектар
	и слънце от своите чашки.

