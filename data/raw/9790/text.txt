
	Попитат ли ме имам ли зора,
	която ме огрява мълчаливо —
	ще им отвърна, че една гора
	ме вика постоянно като жива,
	а чудната Давидковска река,
	която някога съм прекосявал,
	пак искам да разплискам със ръка —
	по дяволите, смърт, върви тогава!;
	че моят ненаситен поглед бе
	от детство пълен с багрите на залеза
	и аз познах природа и небе
	не само от добрия дядо Вазов…
	Зора ли имам, питате? Та тя
	ме гря от образа на Богородица,
	от татковия глас преди смъртта:
	„Не се събирай никога с отродници!“
	Зора си имах — бе „Достойно ест“.
	На Левски песента. Във светлината му
	разбираш колко твоят интерес
	е малък пред съдбата на приятеля.
	И на България. До днес приел
	съм само тази светлина пречистена.
	Търсете в нея български темел.
	Опорна точка. И последна истина.

