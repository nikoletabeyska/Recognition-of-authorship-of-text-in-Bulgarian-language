
	Извадете отново метлите
	и почнете, другари, наред —
	изобилна е земната смет,
	многобройни са тука злините!

	Всяка сволоч и търтей негоден,
	всяка тлъста и гойна свиня
	е започнала мръсна война,
	за да граби от хляба народен.

	И подреждат се вечно все тия —
	народняк, демократ, радикал, —
	и потънал е всеки във кал,
	но пред вас ще застане — светия.

	И ще търси поддръжка най-близка,
	ще ви моли за изборен глас,
	за да може по-после над вас
	да се гаври, тъй както поиска.

	Ала тази история стара
	неведнъж се повтаря със теб —
	но ще бъдеш ли още ти слеп
	да понасяш без ропот товара?

	А сега, в тия избори нови,
	разбери своя подвиг велик:
	изпрати на свинете ритник
	и ще скъсаш ти свойте окови.

