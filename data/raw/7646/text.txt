
	Как си отива този ден,
	край мен, над мен,
	под мен, през мен.
	Не искам — но умирам за
	със всеки час,
	със всеки час.

	А утре — денят ще бъде друг.
	И аз ще бъда друг —
	ще стана в пет,
	по-строен и по-радостен от звук
	на тържествуващ,
	сребърен
	тромпет.

	Със веселия слънчев барабан
	на слънцето ще тръгне моя пулс.
	Аз ще приличам малко на пиян
	и ще си върна хубавия вкус —
	соления — към този свят и пак
	ще съм щастлив и радостен и здрав.
	Ще искам пак да съм моряк —
	моряк
	на кораба, наречен „Бенисаф“.

	Как искам — искам да обичам аз,
	а може би съм малко закъснял…
	И да обичам с пеещата страст
	на жерав, който дълго е летял.
	Ще съм моряк. Здравей, мой капитан!
	Мой капитан, аз утре ще съм здрав…
	О, веселия слънчев барабан.
	О, „Бенисаф“.

	Наистина, деня ще бъде друг.
	Кълна се — утре аз
	ще стана в пет —
	по-строен и по-радостен от звук
	на тържествуващ,
	сребърен
	тромпет.

	Как си отива този ден,
	край мен, над мен,
	под мен, през мен.
	Умирам — но се радвам аз
	на всеки час,
	на всеки час.

