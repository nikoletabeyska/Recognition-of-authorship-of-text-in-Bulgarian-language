	Живял някога един млад пастир, комуто много се искало да се ожени. Познавал три сестри, но и трите били еднакво хубави, така че му било много трудно да направи избора си и не се решавал да предпочете нито една от тях. Накрая поискал съвет от майка си и тя му рекла:
	— Покани трите на гости, дай им кашкавал и наблюдавай коя как ще го яде.
	И момъкът постъпил така.
	Първата изяла кашкавала заедно с кората. Втората изрязала кората бързо-бързо, по кората останал много кашкавал и тя го изхвърлила заедно с кората. Третата обелила внимателно кората — нито много дебело, нито много тънко.
	Пастирът разказал всичко на майка си и тя му рекла:
	— Вземи за жена третата.
	Той послушал майка си — оженил се за третата сестра и живял доволен и щастлив с нея.
