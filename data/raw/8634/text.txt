
	Много жени съм обичал, признавам.
	Мен — не чак толкоз… Живот, грехове…
	Любих, разлюбвах… Останаха две…
	Едната угасва, старей, догорява…
	Другата грее…Ах, мама, жена ми…
	Едната — отворила мойте очи,
	другата (жено, недей, не плачи!)
	дано ги затвори (прости, че те мамих!)
	Много жени съм залюбвал, разлюбвал…
	Две ми остават… Умрат ли и те,
	третата иде… Ах, мойто дете,
	помни от баща си: животът е хубав.
	Пази си го дъще! Бил лош, бил измамен —
	един си е той. И красив, и голям.
	Него в наследство аз ще ти дам…

	…Малка е още — не знай дъщеря ми…

