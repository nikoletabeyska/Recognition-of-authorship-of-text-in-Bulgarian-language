	Случайно лятос
	един кларнет край селската рекичка свърнал,
	пастирска свирка на брега й зърнал
	и с патос
	високо припищял:
	„Здравей, пищял!“
	„Здравей, кларнет! —
	последвал в миг ответ. —
	Като те гледам май си градски музикант.
	Не схващам само в бар или пък в ресторант?“
	„Хм, ново пет! —
	обидил се кларнетът, — Отвори си зъркелите
	по-добре!
	И слепият ще разбере,
	че аз съм музикант известен,
	а пък въпросът ти е неуместен.
	Макар гласът ми да напомня с нещо твоя глас,
	с таланта си голям къде ли не съм влизал аз!
	Научат ли селяците, нозе ще запреплитат като куци.
	Под моите звуци
	танцуват, миличка, графини фини и князе.
	Ти своята свирня със моята сравни сега:
	под нея само крави и волове, вдигнали рога,
	опашки махат, както знаят!“
	„Така е! Ни графини, ни князе ще видиш по брега,
	но запомни,
	ще дойдат дни
	под моята свирня и те да заиграят.“
