	— Ах, да знаеш колко мразя тези същества,
	като вълци, мечки, лъвове и тям подобни,
	дето се представят все за благородни.
	Туй, че са от знатен произход.
	е съвсем естествен ход.
	Мойто потекло е същото, но не тръбя това.
	Казват, че в културните страни отдава
	всяка твар на другата е равна.
	Всичко се мени и хората се изтънчиха,
	само тука прости самохвалковци се народиха.
	Ако става реч за мене, всеки знае,
	че лицето ми сияе,
	щом и най-нищожна животинка се научи,
	„ваша милост“ да ми казва вместо „куче“.

	Тъй говореше наскоро с гръмогласен тон
	на послушен вол едно домашно псе Самсон.
	Паленцето Самураки, дето като зрител
	си стоеше отстрана,
	чу в какво е чуждата вина,
	как осъждат възгордяването, суетите —
	и се приближи, за да изрази пред двамата чувства свои:
	— Уважавам ви с висока обич, братя мои!
	— Ние твои братя? — лавна разгневен Самсон.
	Ние твои братя, пале?
	Виж ли тоя, като те опаля,
	ще ме помниш цял живот.
	Знаеш ли кои сме ние, та с такъв фасон,
	жалко пале, нижеш думички от този род?
	— Но нали твърдяхте…
	— Млък! — излая кучето. — Не споря със хлапак!
	Истината казвам пак:
	Не обичам гордостта, от лъвове се пазя,
	равенство желая аз, но палетата мразя!

	Кучешкият нрав и в хората личи:
	равенство желаем само с големци.
