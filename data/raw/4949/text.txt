
	Земята и небето ни вричаха без страх,
	и всичко, всичко — само да бъдеме със тях.

	Тогава бяхме прави, достойни и добри,
	сега сме зли, по-черни от дявола дори!

	Дъжд ласки и милувки приимахме тогаз
	днес сляпо и сакато възбуждат срещу нас.

	За слабите тъжаха, а душат ги сега.
	За малките плакаха, днес тям — юмрук, нога!

	Защо? Защо? Защото в лъжа светът расте!
	Понятьето за правда така го сфащат те.

	Ах, правдата е тамо, де тям е користта,
	прибулена лукаво под външна красота.

	Ех, вий големи, силни, на вашите слова
	във бъдещето вече не можеме верва.

	Лъгахте ни вий много, вий лъжете и днес:
	вий давате милувки, но на покорен пес.

	Но щом народ поиска за себе да живей,
	той става вам омразен, изменник и злодей.

	Ех, вий, големи, силни, на сладки ви слова
	тъй, както на лъжата, не можем веч верва!

	Януари 1916 г.

