
	Тя беше толкоз нежна, че през нея
	като да светеше. И всеки ден
	по-бледна бе. Аз тръпнех, без да смея
	да мисля що би станало със мен…

	Нощя не спеше тя, а щом зората
	във нашите прозорци заблести,
	затваряше очи си, светлината
	да не прогони шеметни мечти.

	Тя струна бе под моите милувки.
	И плач, и смях безумен беше тя.
	Живееше тя само от целувки,
	от песни и от мирисни цветя.

	И все пак с власти неизповедими
	туй крехко до безпомощност дете
	сломи у мене сили несломими
	и като волна птичка отлете.

