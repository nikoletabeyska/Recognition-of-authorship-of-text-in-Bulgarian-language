
	Дете:
	Добър ден, врабченце сиво,
	да си здраво, да си живо!

	Врабче:
	Добър ден, дете познато —
	да те видя мустакато!…

	Дете:
	Врабче сиво и игриво,
	що под стряхата се сгушваш
	и във вятъра се вслушваш?

	Врабче:
	Иде зима нетърпима —
	мисъл страшна ме обзима:
	ще намери ли храница
	мойта мъничка душица?

	Дете:
	Врабче сиво и игриво,
	да си здраво, да си живо! —
	Гладно аз не те оставям
	и трошички ще ти давам —
	нека знае лоша зима,
	че приятелство тук има!

	Врабче:
	Момче мое, толкоз харно,
	твойто врабче благодарно
	ще се радва, ще ти пее
	и весело ще живее…

	Дете:
	Сбогом, мое врабче сиво!

	Врабче:
	Момче мое, да си живо!

