
	В името на Отца
	и Сина,
	и Светия Дух,
	Амин.
	Над цялата земя
	като мор ще премине
	война.

	Кажи ми, защо
	забравиха людете Твоя завет?
	Над целия свет
	след много години на труд,
	на думи и книги
	ще хвърлят барут.
	Ще викат: разпни ги!
	Един срещу друг
	млад срещу млад
	ще се бият.

	А децата ще скрият
	— да ги пазят
	за нова война.
	И няма да мразят,
	ще убиват,
	ще бъдат убивани,
	в телото ранени,
	в духа — сломени,
	превивани.

	„Елате при мене —
	казваше някой от вас, —
	всички нещастни,
	вашата мъка ще взема“…

	Дванадесетте ученици
	са някога, казват, говорили
	на всички езици,
	сърцата са, казват, разтворили
	на всички народи
	и вред са земята обходили…

	И помня: „Друг друга любете“…
	Не зная. Било е. Отдавна.
	А може би приказка свята е.

	В името на Отца,
	който, казват, създал е света,
	на Сина,
	който беше при нас
	и го разпнаха,
	в тоя час
	има болка и смърт, и уплаха —
	и все пак прегъвам ръка
	и в името на Светия дух,
	Амин.

	Над земята сега е война.

	1941, април.

