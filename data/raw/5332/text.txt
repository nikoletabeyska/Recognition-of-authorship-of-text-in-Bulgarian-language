
	Нощта повдига бавно траурния креп,
	поръсен с утринни сълзи
	и в синята мъгла пълзи
	поток от труженици, поели път за хлеб.

	И въздухът е сякаш плътно напоен
	с въздишките на шумний град,
	които бликат и трептят
	по устните на сивия работен ден.

	А ето старий вълк завръща се пиян —
	на плячка бил е цяла нощ,
	където в празничен разкош
	той вдигал е стакан подир стакан.

	Бастон, дебела шуба, пура — всичко на място,
	а в замъглените очи
	банкерската душа звучи
	с единствената своя струна от злато.

	Мъглата вдига се. И цял в лъчи облян,
	гърми стохилядния град,
	а старий вълк — а старий свят
	отива да си легне гузен и пиян.

