
	О, нощ на плач и радост,
	о, нощ — великолепие.
	Съзвучието търся
	със твоя звезден мир!
	Желания свещени,
	блуждения нелепи
	над моя сън се трупат
	за гробен алчен пир!

	Днес пролетната песен
	заглъхна и застина,
	неразгадан остана
	последният обет,
	а там — звезда далечна,
	из млъкнала пустиня,
	тъй странно ме поглежда,
	в забрава, без привет!

	Тук нека сълзи капят
	по твойто бледно рамо,
	до дъно днес изпивам
	последната лъжа!
	Води ме, нощ на радост,
	на гибелта към храма,
	прощавай! — да пришепна
	на мъртвата душа!

