

	На Тома Бинчев

	Вий идвате с лица от звук — обичам
	лицата ви — живота ви голям!
	Приемам ви и смело ви изричам —
	не искам в този свят да бъда сам!
	Не искам да съм мъртъв — не забравям
	чудесния ви звук, и цвят, и вкус!
	И питам аз — със всички разговарям
	и всички ме израчат наизуст…
	Аз разговарям — думите напират —
	с предмети и животни… Зная аз,
	че птиците най-ясно ме разбират,
	но нямат думи те във своя глас!
	Прекрасни думи — Маса! Стол! Театър!
	Прозорец! Свобода! Бургас! Готов!
	България! Живот… Живот! И вятър!
	И милост! Дон Кихот! Здравей! Любов!
	Любов! И скръб! Любов… Аз се забравям
	на думите в сияещия дъжд —

	задъхвам се, изчезвам, полудявам —
	не зная кой съм аз — но изведнъж
	се вдига от асфалтовия хаос
	човешкото ми име — моя знак —
	и аз отново съм във свойта цялост! —
	спасен съм — и отново в нечий влак!
	Вий идвате с лица от звук — с приличен,
	с небрежен, с възхитителен и строг
	живот и ритъм — толкова различен, —
	но винаги с един-единствен Бог!

