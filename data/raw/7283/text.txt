
	Пред моя взор животът се разтвори
	кат чашката на ведроцветен крин —
	и аз пребродих всички кръгозори:

	целувах свода знойноведросин
	и славослових земната съблазън,
	като прокуден и разблуден син.

	Живота ми бе ярко отбелязан
	с победите по триумфален път,
	макар да бях с проклятие наказан.

	И неведнъж целувах свойта смърт,
	и неведнъж съм плакал от тревога —
	безгрешно чист и раб на свойта плът.

	Но и в скръбта на тая участ строга,
	сред земното безпътие и срам
	целунах злото и създадох бога —

	и сам издигнах лъчезарен храм,
	и мир създадох — нов и необятен —
	и нему свойто слънце ще раздам.

