
	Ти си отново добър и ласкав.
	И мойта злопаметност не върви.
	И аз си надявам щастливата маска.
	Ала душата кърви.
	Ала душата по свои закони
	блъска се в кръг горделив.
	Как доброто човек да запомни,
	като злото боли?
	И кръгът е затворен. Няма пролука!
	Напразно си ласкав — мисля със жал…
	Но като искаш — опитай! Наслука!
	Все пак е душа…
	Може, заплетена в нежните орбити
	на твоите днешни слова,
	кръга си да счупи душата ми, гордата.
	Знам ли? Душа е това…

