
	Пред мене зее изкоп: мойта младост.
	Бездънен гроб. Огромен тъмен ров.
	Жив слизам. И една след друга вадя
	от дъното му сенки. От любов.
	Един след други скелети огромни,
	покрити с прах, със чернозем, с покой,
	измъквам и не мога да си спомня
	от всичките кой точно бил е мой.
	Едва ги разпознавам, а се мръква.
	Уж бяха на жени, а пък със страх
	аз все със своя собствен ги обърквам,
	все своя собствен разпознавам в тях.
	И все се мъча да зарина гроба,
	ала земята мърда. Под пръстта
	покойница недоубита — Обич,
	Любов се гърчи. Още жива, тя
	пръстта наддига и излиза. Тропкат
	обущата й сребърни. И мраз
	в душата ми пролазва — от разкопки
	май цял направен съм самият аз.

