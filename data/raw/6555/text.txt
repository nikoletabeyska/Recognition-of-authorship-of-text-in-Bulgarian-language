
	Майският месечко грей презполвен.
	Мярка се моята сянка пред мен —
	кърши се, сниша, изправя, извива,
	с другите сенки крайпътни се слива,
	тамо де стръмния път криволи,
	покрай горица от тъмни ели.
	Спра ли се — мигом и тя се запира,
	свърна ли — ето и тя ме сподиря,
	гневно с бастона замахна ли аз —
	ето и тя че замахва завчас…
	А от небото с звездици обсяно
	майският месечко гледа засмяно,
	как се боричкат две сенки в нощта,
	в таз, що е метнал той сам над света.

