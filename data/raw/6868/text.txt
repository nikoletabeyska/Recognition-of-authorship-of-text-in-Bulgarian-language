
	В безпътица есенний вятър се лута,
	из южна родина далечен беглец,
	бездомен, подгонен от клетва нечута,
	в гората се втурва за сетен листец,

	изтръпнал долавя съдбата си люта
	на сетната жъртва у мъртвий гледец;
	болезнений спомен за пролетни скути,
	за майската фея със белий венец?

	И в спомен се есенний вятър понесе,
	сърца възридават в полюшнатий лес,
	смъртта се из облак в простора надвеси,

	с глух тътен изпраща изкупена вест!
	И есенния вятър, умиращ и горд,
	долавя най-сетне там своя акорд.

