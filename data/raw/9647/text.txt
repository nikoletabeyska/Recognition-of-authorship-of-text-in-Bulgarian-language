
	Сред скалистите длани под храсти горчиви
	тук и там е прораснала в стръкче тревата
	и природата сякаш отдавна почива,
	замълчала с дълбокия зной в синевата.

	Хвърля слънцето, ниско в завоите спряло,
	тежък сок над горещото кипнало пладне.
	По лицето му — синкаво, жадно и бяло,
	даже сянка на птица не смее да падне.

	И просторът бездънен среднощ се отрони —
	над пропукани камъни синя комета
	да олекне на звездните огнени клони
	и по пътя към стръмното да ми посвети.

	В тази тежка Вратица — безсънни пазачи —
	търсят вечност наоколо само орлите.
	Песъчинка съм аз и след миг ще прекрача
	да се върна в големия свят на скалите.

