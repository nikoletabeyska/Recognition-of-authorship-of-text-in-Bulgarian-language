
	С моя нрав създавах безпорядък,
	щом сред вашите пазари влизах
	и на общата трапеза сядах,
	без да съм с дружината ви близък.

	Под разчувстваните си ресници
	с пламъчета — жълти и опасни —
	как въртяхте дните-броеници —
	гръмогласни, но и безучастни?

	Викахте ме — умни, речовити,
	в сенките на личните трибуни,
	а край мене дишаха тревите,
	натежали от кръвта през юни.

	Нявга в Букурещ
	не влезе хъшът
	в добродетелните им салони
	и замръкваше над хлебен къшей,
	без да мисли за наполеони.

	И надраснал чорбаджийски нрави
	Хъшът зарад тях погина, боже,
	И от Дунав
	стръмен път
	проправи
	със имот да ги ръкоположи…

	В делниците,
	в празниците —
	просто
	като всеки българин живея,
	с труд и обич да заслужа поста:
	общ работник в „Ботева алея“.

