
	Морската пяна трепери,
	къдрят се леки бразди
	с бодрия рог на зората.

	Будно око над морето,
	фар на света, затрепти:
	бялата утрин се ражда.

	Падайте, бисери чудни,
	бели звезди на небето,
	в тия зелени води!

	Кораби сънни се носят,
	острови сини цъфтят,
	пеят крилати моряци.

	Ново небе се издига,
	вият се шумни лози,
	никнат градини безкрайни.

	Моите лодки минават,
	в техните мрежи тежат
	гроздове чудни от бисер —

	падайте, бели звезди!

