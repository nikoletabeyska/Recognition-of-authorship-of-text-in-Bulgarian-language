

	На Невена Стефанова

	Душата ми почувства, че завинаги
	ще я изгубя… И започна бягството!
	Прекрасното ми бягство
	от Италия!
	В тълпа от километри… На пейзажите
	разкъсаните мускули във тъмното!
	Заплахата, че ще изгубя своята
	Италия, растеше непрекъснато
	в бруталното — и толкова безпомощно —
	прелитане през градове… Загубихме!
	Завинаги загубихме Венеция!
	(И в снимките ни утре тя безмилостно
	ще ни докаже своето отсъствие).
	Как светеха студено портокалите
	по черните си клони… Как отлитаха
	в небето лъчезарните названия
	на градовете и реките… Замъци!
	(Аутострадно-катедрална.)
	Нощите
	в хотелите — и болката в очите ми…
	Когато над очите ми се скланяше
	със оперната грация на статуя.

	Ах, тая тъй далечна… препарирана
	Италия… Върнете ми Италия!
	Върнете ми Италия!
	Прекрасната
	и юношески слънчева Италия!
	Която аз видях най-неочаквано
	в най-детската от детските си утрини…
	Тя пееше — тъй цяла — и танцуваше,
	и как блестяха римските й глезени
	и стъпки връз корите портокалови
	в басейна на бургаското пристанище…
	Но за Венеция скърбя… Да бягаме!
	Не мога да живея без
	Италия!

