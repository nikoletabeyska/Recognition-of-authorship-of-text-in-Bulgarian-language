	Човек от свойта участ недоволен,
	отправил взор към чуждите съдби.
	И ден, и нощ се чувствал като болен.
	омръзнал и на господа с молби.
	Поел го бог през облака крилат
	и го завел в небесния си склад.
	А там, завързани в торби, в чували,
	човешките съдби стояли.

	„Избирай! — рекъл Юпитер. Сега
	съдбата ти е в твоята ръка.
	Макар че аз — могъщ и вездесъщ —
	съдби раздавам само по веднъж.
	Пък ти със своя невъздържан нрав
	не заслужаваш добрина, а гняв.
	Но хайде…Право съм ти дал
	да вземеш, който щеш, чувал.
	Знай: колкото е по-щастлив човек,
	чувалът му е толкова по-лек.
	Грехът е тежък само —
	превива той и силно рамо.“

	„О, татко Юпитер, благодаря!
	Дано да случа участ по-добра.“
	Той грабва някакъв блестящ чувал,
	блестящ, но цял от грижи напращял.

	„О, не! Такава тежест би превила
	дори човек с неизмерима сила!“

	След туй към втория посяга,
	ала ръката дръпва си веднага.
	На властелините е той:
	със жаждата за власт, с интригите безброй,
	със колебания и страх,
	дори
	със замисли добри,
	но претърпели крах.
	„О, нека си го носи, кой го може,
	а мене опази ме, боже!“

	Опитва друг и друг, и друг…
	Чувалите безчет са тук.
	И всички със съдби човешки —
	различни, а пък тежки.
	Един — от притеснения и мисли черни,
	друг — от амбиции безмерни.
	От злоба — трети, тежък — ще се спука,
	четвърти пък — от скука.

	„О, праведно небе, нима е туй химера —
	съдба по-лека да намеря:
	Но не! Напразно се оплаквам аз.
	Открих торба за мене — ето таз.
	От всички тя изглежда ми най-лека.“

	„Носи я — рече Юпитер — до века!
	И без това ти сам избра торба
	не с друга, а със твоята съдба.

	Носи съдбата си, човече,
	и никога не се оплаквай вече!“
