
	Време е за лятната вечеря,
	ранна, на открито, под звезди едва родени.
	А една камбана вика за вечерня,
	люшка се между планинските купни зелени,
	никой се не кръсти, никой й не вярва,
	всеки със часовника си я сверява
	и звънът тъй бързо изтънява,
	че трепери като дъх върху стъклото на небето.
	Лято…
	Като агънце е къдраво полето
	И дъхти на мляко, на зелено,
	И на нещо краткотрайно, тленно.
	Блесне в синьото светулка — и изчезне,
	раждат се и мрат мушици еднодневни,
	всичко е стъкло — в ръцете ми се чупи,
	щом разтвориш шепи — само прах, черупки.

	Вечер чувствам тъй болезнено и плътно —
	като пред загубване. За сетен път. Предсмъртно,
	и една огромна нощ под златна вежда
	все по-близо гръмолейки,
		върху мен се свежда.
	Дъхат летните ливади — но къде! Непостижимо!
	Вечер ме обвява тая древна мъка
	на предчувствие за мрак и за разлъка.
	Премълчавах досега, но ще попитам: — Вие,
	братя мои по преходност, чувствате ли да ви пие
	вечер
		тая мъка,
				пътници в безпътното?
	Е, тогава ви прегръщам. Предано. Предсмъртно.

