
	Ах, най-подир свободен, весел, лош.
	До смърт реален — и правдоподобен.
	На симфоничния оркестър — лека нощ.
	О, лека нощ, мой въздух камертонен,
	в най-краткия, луминесцентен час!
	В най-есенния дъжд — и кристаличен —
	ти чакаш автобус, мой контрабас,
	докрай добър, усърден, симфоничен.
	Роялът… Лека нощ. И реквием.
	И ти, мой диригент със бюст гипсиран.
	Целувам те по скръбния корем,
	мой барабан опитомен —
	дресиран.
	И си излизам… Тръгвам из Бургас.
	В пейзажа му от алкохол и вятър.
	В беззвучния му въздух падам аз —
	концерт на полунощен вентилатор.
	От манекен на манекен, от бюст
	на бюст, от дъжд на…
	Ти тъгуваш.
	Не чуваш ли как сричам наизуст
	аз своя ритуал на съществуващ?
	Аз съществувам с календарен старт.
	По навик съм достъпен и пластичен.
	На твоя поглед сребърния алт
	е тъй далечен, казал бих
	класичен.
	Самотен съм… Обичах те, от шест
	до девет те обичах аз… С ненавист
	аз стъпвам връз блестящия ти шлейф —
	връз тоя дъжд, по-остър от кипарис.
	И пак целувам твоя мокър глас.
	Как се усмихваш ти — мой малък намек
	за смърт и сън, за смърт и сън в Бургас…

	Ти — мой разплакан и покорен навик.
	Сбогом.

