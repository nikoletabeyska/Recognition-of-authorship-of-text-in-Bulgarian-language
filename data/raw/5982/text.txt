
	Понякога съм толкова добра,
	че цялата изтръпвам и боли ме.
	И вените ми, сплетени в гора,
	ми търсят ново, благородно име.

	Понякога съм толкова добра!…
	И скрива ме във коша си чемшира
	на двора. Неизмислена игра
	ме търси и ръцете ми намира!

	Понякога съм светла като мед.
	Тогава светли устни ме обичат.
	Понякога съм златен слънчоглед,
	красив като главата на момиче.

	Понякога съм бяла и добра.
	Как рядко ми се случва да съм бяла!
	Тогава искам сън да подаря
	на всекиго. И свойта обич цяла

	да счупя на парченца от стъкло,
	да пръсна и добри ръце да сгрея.
	И дала сок на нечие стъбло,
	да пазя свойта тайна, че живея!

