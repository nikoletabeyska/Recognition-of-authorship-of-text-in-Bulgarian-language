
	Емблема радостна на борба свята,
	дигни се гордо под небесний свод,
	о, паметник, изникнал из сърцата
	на цял един признателен народ!

	Дигни се, светъл като тържеството
	на правдата, що прогласяваш ти,
	и крепък, смел кат волята, делото
	велико към победа, що води!

	С примера благородний на дедите,
	в един дух свързвай всичките сърца,
	в завета святий впити дръж очите

	и с вяра жива в бляскава съдба
	разгаряй жажда пламенна в гърдите
	за нови подвиги и тържества!

