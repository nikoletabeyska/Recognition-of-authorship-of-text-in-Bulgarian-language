

	На Матей Шопкин


	С хубавите си представи как ще ни измами
	някой с бодрия си убедителен анфас,
	дето все разнищва притчите си от Адама
	с посребрения от нови сребърници глас?

	Истински е оня — в Бяла черква с даскалъка,
	или с тънка сабя в Дряновския манастир,
	щом разтърси цялата ни опустяла мъка,
	спала с турския ферман и божия псалтир.

	Той развя по българските ветрища перчема.
	От бесилото с безпаметната душна паст
	зърна в облачния брод на идващото време
	Свободата. И зад нея — сигурно и нас!

	Слизат хора в шепота на пластовете тъмни,
	хвърлят огън с буйни прометееви души,
	докато над тягостната нощ не се разсъмне
	и изцяло слънчевия дух ги разруши.

	Те се стапят в топлото сияние на хляба —
	рожба на вода, на чернозем и въздух син,
	те са изборът на праведната мъжка сабя,
	който вечно е безгрешен, цялостен, един!

	А пък ние заприличахме на минувачи.
	Покрай толкова витрини с манекени, с грим —
	мятаме метаните към някой днешен бачо,
	а на Оня в Бяла черква вярата дължим.

	И това е моята единствена причина
	да ви търся с целия си развълнуван глас,
	та живота ми да не прилича на витрина,
	с хубавото си лице обърната към вас.

