
	Дене, ноще вие
	смърт грозна при Черна,
	в дим огнен се крие
	зарята вечерна.

	Дене, ноще — бури,
	в небето — пожари,
	тресят се клисури,
	поля и чукари.

	Реве, бучи ада
	въз мощ вдъхновена,
	желязо напада
	идея нетленна;

	все страшни, все нови,
	пред вихрове бесни
	стена от ножове.

	Орел прелетял би
	над тях — не човекът,
	не стонове, жалби —
	„Ура!“ носи екът.

	Бой на луда хала
	с гороломна сила —
	България цяла
	там очи вперила!

	1916 г.

