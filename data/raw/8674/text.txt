
	Не се лъжи, че ме познаваш.
	Не съм това, не съм това,
	пред теб което се явява
	със жестове и със слова.
	От най-различни интереси
	човекът — мъж или жена —
	на някого да се хареса
	държи на всякаква цена.
	И аз — на теб. Но ме тормози
	подробност дребничка на вид:
	не се ли блъскам не за онзи,
	същинския, във тебе скрит?
	На теб не ти ли липсва също
	да бъдеш истински — кураж?
	Не сме ли всички ние всъщност
	не живи хора, а — мираж?

