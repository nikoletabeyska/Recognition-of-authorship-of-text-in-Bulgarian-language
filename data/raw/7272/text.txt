
	Маргарита, Маргарита, светла утринна роса,
	ти си чиста, като свода на далечни небеса,
	и невинна, и виновна — кой ли тъмен те роди?

	Ти си пение и пролет,
	и томление, и смях;
	ти — падение и полет,
	ти — ридание, и грях.

	Маргарита, Маргарита, ти си вечната мечта,
	превъзмогнала и бога, и небето, и света;
	ти си толкова далечна и тъй близка си на мен.
	Маргарита, Маргарита, ти си вечер, ти си ден.

	Ти си приказна поема,
	пълна с тъмни чудеса;
	приласкай ме да задрема
	в твойта свилена коса.

	Маргарита, Маргарита, ти — пробуждане и сън,
	ти — мелодия и мъка, ожидание и звън;
	аз те любя и забравен, искам да се утеша,
	Маргарита, Маргарита, топла трепетна душа.

