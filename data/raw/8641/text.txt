
	Как става тъй, че почваме с любов,
	за да преминем после към омраза
	и нишките най-нежни в тел желязна
	да навъртим в задушващо кълбо?
	Как става тъй, че дом, събран със жар,
	в килия най-студена се превръща,
	тъмница става светлата ни къща,
	любимият във нея — тъмничар!
	Не само той — за теб, за него — ти!
	Затворът — общ, присъдата ви — обща,
	и онзи кръг неспирен, денонощен,
	във който той и двама ви върти!
	Какво излиза? — Не е брак, а мир…
	Примирие сте сключили самички!
	И стават брънки брачните халкички,
	откъснати от общия синджир.
	И тъй — дорде единият от вас,
	синджира скъсал, литне безвъзвратно.
	И споменът за него — късче златно —
	на другия на пръста заблести…

