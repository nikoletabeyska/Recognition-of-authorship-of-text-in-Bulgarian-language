
	В полето малките цветя
	към слънцето растат с еднакъв устрем
	и сигурно една е цветната душа
	и малките им, цъфнали сърца
	туптят в еднакъв ритъм.

	Но ний сме господари на света,
	та ний сме хора — и по цялата земя
	е всеки сам за себе си, един,
	във сложни чувства бие нашето сърце,
	и свои, много мисли има всеки.

	Ще бъдеме разделяни навеки,
	понякога ще сплитаме ръце

	и ще се губим във желание
	животът ни едно да стане,
	да няма нищо пазено и скрито,
	да бъдеме един за друг открити
	и да се чувстваме в света
	отърсени от самотата.

	Но никога не ще постигне
	никой между нас
	поне в един-единствен час
	да разруши преградата, издигната,
	завинаги скрепена. —

	И само нявга, отрезвени
	от вечната и търсена лъжа,
	ще гледаме отвъд високата стена,
	отвъд лица и думи
	— една загубена звезда в простора,
	и чужда и далечна, всред другите звезди, —
	в сърцето ни ще студенее мъка и умора,
	ще стискаме ръка в ръка
	и ще си казваме, едва — че сме сами.

	1939 г.

