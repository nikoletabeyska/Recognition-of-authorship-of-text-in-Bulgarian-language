
	Заклел се бих, видях те! Ала насън ли беше,
	наяве ли — не зная; а беше нощ година,
	че мъка, като огън, самотен ме гореше.
	Тогава ми се мярна… Така на бедуина,
	в пустинята изгубен, се мерне палма млада
	и мисли той: при нея кристал-вода извира
	и бърза той към нея на отдих и прохлада,
	а то мираж — от палма следа се не намира.
	И ти мираж ли беше? Все пак видях те аз
	и мисля те, и мисля — и чезна оттогаз.

	По кротък лик те имам сестрица на луната,
	зора през май нарекох усмивката ти блага,
	да помня твоя поглед — аз гледам небесата,
	гласа ти за да чувам — запрях си птичка драга…
	На розата обикнах мириса ароматен,
	че в него има нещо от твоя дъх небесен;
	пленява ме зефирът — и как е той приятен,
	как сладичко ми шепне за тебе мит чудесен.
	А питам ли къде си, сърдечно глас ечи,
	но всякога и всичко на питане мълчи.

	Реша да те подиря. Залутан сред тълпата —
	на страстите житейски попаднал в маскарада,
	аз искам да узная под маските лицата…
	Но ти ли там ще бъдеш? И мъка ме напада,
	змия сърце ми гризе, че пак не те намирам.
	Сред весели другари от чашата кипяща
	тогаз утеха искам… но сякаш те съзирам
	изправена край мене замислена, скърбяща —
	и бягам аз разкаян; и само господ знай,
	какво в безсънни нощи тогава ме терзай…

